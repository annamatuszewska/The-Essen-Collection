1. Der walt hat ſich entlaubet
gen diſem winter kalt,
Meiner freud bin ich beraubet,
gedenken machen mich alt.
Daß ich ſo lang muß meiden
die mir gefallen iſt:
das ſchafft der klaffer neiden,
darʒu ir arger liſt.

2. Jr angeſicht aus ſtetem mut
erfreut das herʒe mein,
Und möcht mir widerfaren gut,
ſo wolt ich frölich ſein.
O ſchwarʒ und grawe farbe,
darʒu ſtet mir mein ſin;
dobei ſie mein gedenken ſol,
wenn ich nicht bei ir bin.

3. So beſorg ich ſer der klafſer mund,
ja der iſt alſo vil,
Sie haben manches herʒ verwundt,
geſtochen als ʒu eim ʒil,
Mit iren falſchen ʒungen
verſchneidens ſie ſo gar;
doch bleib ich dir verbunden,
du mir mein er bewar.

4. Nu iſt es doch ein kleine trew
wo wir nicht beide ſind,
Allererſt ſo ſich mein herʒ vernewt,
ſo ferſt du, lieb, dahin.
Ach frewlein fein, vergiß nit mein,
halt mich in ſteter hut!
wann ich ſolt alweg bei dir ſein,
ſo wer ich wolgemut.

5. Hoffnung iſt mein beſter gwin;
was leſt du mir ʒe letʒe?
Alſo ſcheid ich, mein herʒ, von dir,
wes wiltu mich ergetʒen?
Mein er in ganʒer ſtetigkeit,
nicht mer beger ich von dir;
in ʒüchten bin ich dir bereit,
desgleichen tu du mir!

6. Geſegen dich got, mein ſchönes bild!
got geb dir glückes vil!
Du fürſt mich doch an deinem ſchilt,
ſetʒ mir ein kurʒes ʒil.
Nu kom herwider balde,
es mag uns nütʒer ſein,
ſo gar mit reichem ſchalle,
got mach uns ſorgen frei.