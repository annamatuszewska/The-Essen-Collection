1. Jch frew mich diſer faſenacht,
ich hoff, es ſol mir werden,
Ein ſchöner kranʒ, hat mir gemacht
die allerliebſt auf erden;
Derſelbig kranʒ, der iſt ſchier ganʒ
mit ſeiden überwunden,
als ich verſte, ſo koſt er me
dann bei den vierthalb pfunden.

2. Warumb ſolt ich nit frewen mich,
ſo ich es ſich ein wunder,
Daß mir die ʒart, die minniklich
hat gmacht ein kranʒ beſunder?
Ein kranʒ gemacht! tag und nacht
kan ich ir nit vergeßen;
ſo will ich gan und will mir lan
ein newen kittel meßen:

3. Von gůtem ʒwilch, weiß als der ſchne,
darʒů mit vier roſen,
So tů ich mir doch meßen me
ʒwo newer blawer hoſen;
Darein will ich ein newen ſtrich
den ſchneider laßen machen,
rot als ein blůt; ich hab ein hůt,
iſt blaw, der [macht mich lachen].

4. Daruf will ich mein ſchönen kranʒ
mit roten neſteln heften,
Und wan ich mit der lieben tanʒ,
ſo ſchrei ich ſer mit kreften
Und tů dermit vil hoher trit,
erprich mich vor in allen,
ſo ſtet mir dan mein kranʒ wol an
und kan mir nit entfallen.

5. So trit ich deſter freier dort her
in mein peſten...
So will ich mir ein blawen [ſper]
in erbel laßen ſetʒen;
Ein roter ſtrich....
der můß auch ſein darinnen,
ſo ſicht ſie dan, daß ich ir kan
in rechter liebe brinnen.

6. Jn ſteter trewe ſpat und frů
tůt ſich mein liebe meren,
Und het ich nur ʒwen niderſchů,
ſo bſtend ich wol mit eren;
So weiß ich wol, wo ich hin ſol
und will mir ʒwen beſtellen
von leder lind, do ich ſie ſind,
ſo bſte ich für ein gſellen.

7. Ʒwen ſtifel new hab ich fürdingt
beſetʒt mit rotem leder;
Wie wol man ſagt und auch vil ſingt
von Fritʒen hanenfeder,
So weiß ich doch, daß er mir noch
alsbald ſich nit mag gleichen;
ich bin der man, der weiß und kan
mich ʒů dem mutʒ aufſtreichen.