
1. Jch ſtund an einem morgen
heimlich an einem ort,
Da het ich mich verborgen,
ich hört klegliche wort
Von einem frewlein hübſch und fein,
das ſtund bei ſeinem bulen:
es muſt geſcheiden ſein!

2. Herʒlieb, ich hab vernummen,
du wölſt von hinnen ſchier;
Wenn wiltu wider kummen?
das ſoltu ſagen mir!'
"Nun merk, ſeins lieb, was ich dir ſag!
mein ʒukunft tuſt mich fragen:
weiß weder ſtund noch tag."

3. Das frewlein weinet ſere,
ſein herʒ was unmuts vol:
'So gib mir weiſ und lere,
wie ich mich halten ſol!
Für dich ſo ſetʒ ich all mein hab,
und wiltu hie beleiben,
verʒer ichs jar und tag.'

4. Der knab der ſprach aus mute:
"dein willen ich wol ſpür;
Verʒerten wir dein gute,
ein jar wär bald hinfür,
Darnach müſt es geſcheiden ſein;
ich will dich freundlich bitten:
ſetʒ deinen willen drein!"

5. Das frewlein das ſchrie: 'morte!
mort über alles leid!
Mich krenken deine worte,
herʒlieb, nit von mir ſcheid!
Für dich da ſetʒ ich gut und er,
und ſolt ich mit dir ʒiehen,
kein weg wär mir ʒu fer!'

6. Der knab der ſprach mit ʒüchten:
"mein ſchatʒ ob allem gut,
Jch will dich freundlich bitten,
ſchlag ſolchs aus deinem mut!
Gedenk mer an die freunde dein,
die dir kein arges trawen
und teglich bei dir ſein!"

7. Da kert er ir den rucken,
er ſprach nit mer ʒu ir.
Das frewlein tet ſich ſchmucken
in einen winkel ſchier
Und weinet, daß ſie ſchier vergieng.
das hat ein ſchreiber gſungen,
wie es eim frewlein gieng.