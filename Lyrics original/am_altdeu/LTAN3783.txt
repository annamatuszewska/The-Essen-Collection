Es wonet lieb bei liebe,
darʒu groß herʒeleid:
Ein edle herʒoginne,
ein herʒog hochgemeit,
Sie hatten einander von herʒen lieb
und kunten vor großer hute
ʒuſamen komen nie.

Die jungfraw die was edel,
ſie gieng wol einen abendgang
Vor ires vaters burge,
do ſie den wechter fand.
'Ach wechter, trit du her ʒu mir,
ich wolt dich ſelig machen,
darf ich vertrawen dir?'

"Das tet ich alſo vil geren,
ʒart allerliebſte jungfraw ſein,
So fürcht ich alſo ſere
den liebſten herren mein;
Jch fürcht ſo ſer ewrs vaters ʒorn,
wann es euch miſſelinge,
das leben het ich verlorn."

'Mir ſol nit miſſelingen,
ich wil nur vor den hag,
Und ſchlaf ich dann ʒu lange,
ſo weck mich dein geſang;
Und laß mich, wechter, ʒu dir hinein,
dieweil ſo ſchleft mein mutter,
darʒu der vater mein.'

Sie gab im den mantel ʒu bewaren,
den rock an ſeinen arm.
Nun fart hin, jungfraw edel,
daß euch got bewar!
Sie kam unter ein holen ſtein
als unter ein grüne linde,
darunter ein brünlen, was klein.

Und diß erhört der ʒwerge
in der hölen, da er was;
Uf hub er ſeine füße,
gar heimlich ſchlich er dar.
'Ach jungfraw, ir ſolt mit mir gan,
ich bin ein bot ʒu euch geſandt,
ir ſolts nit faren lan.'

Ab ʒog ſie iren ſchleier,
ſie warf in uf eins haumes aſt:
'Nu ſichſt du, vil edler ritter,
daß ich allhie was;
Mich füret ein wilder ʒwerg dahin;
ach reicher Chriſt von himel,
wie ſol es mir ergan!'

Er fürt ſie ʒu ſeiner mutter
wol in die höle hinein:
"'Nun für ſie bald hinwider,
du ſchaffeſt uns groß jamer und pein,
Du ſchaffeſt uns jamer und herʒenleid.
e ſich die nacht noch vollendet,
drei mord werden vor großem leid.'"

Er nam ſie bei der hende,
bei ir ſchneweißen hand,
Er fürt ſie an das ende
do er ſie funden het.
Do hub ſich groß jamer und herʒenleid,
do lag des edlen herʒogin kind
in ſeinem ſchwert, was tot.

Ausʒucket ſie das ſchwert
und ſtach es ſelbs durch ſich.
'Und haſt du dich ermordet
erröten wil ich mich.
Es ſol ſich nimmer eins ritters kind
umb meinetwillen ſterben,
ermorden mer durch mich!'

Der wechter an der ʒinnen
hub uf ein liedgeſang:
"Mich daucht in tauſend jaren
noch nie kein nacht ſo lang,
Als mich die hinacht hat getan.
ach reicher Chriſt vom himel,
wie ſol es mir ergan!"

Und diß erhört die mutter
am bett und do ſie lag:
'Nun hört, vil edler herre,
vernembt des wechters klag
Und die er hinacht hat getan,
ich fürchten unſer dochter
ir ſei nit wol getan.'

"Nu ſtand auf, hausfraw, balde
und ʒünd ein kerʒen liecht!"
Sie kam vor der dochter bette
die dochter fand ſie nicht.
Do hub ſich groß jamer und herʒenleid,
do lagen die edlen herʒogin kinder
in einem ſchwert verſert.

Man tet den wechter ſuchen,
man legt in uf ein tiſch,
Man tet in klein ʒerſchneiden
recht ſam er wär ein fiſch.
Das tet man alles darumb,
daß andre daran gedächten
ſich hüten fürbaß bas.