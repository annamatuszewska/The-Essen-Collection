1. Wer das elent bawen wel,
der heb ſich auf und ſei mein gſel
wol auf ſant Jacobs ſtraßen!
Ʒwei par ſchůch der darf er wol,
ein ſchüſſel bei der flaſchen.

2. Ein breiten hut den ſol er han
und on mantel ſol er nit gan,
mit leder wol beſetʒet,
Es ſchnei, es regn, es wehe der wind,
daß in die luft nicht netʒet.

3. Sack und ſtab iſt auch darbei,
er lůg, daß er gebeichtet ſei,
gebeichtet und gebůßet!
Kumt er in die welſchenland
er findt kein deutſchen prieſter.

4. Ein deutſchen prieſter findt er wol,
er weiß nit, wo er ſterben ſol
oder ſein leben laſſen:
Stirbt er in dem welſchen land,
man gräbt in bei der ſtraßen.

5. So ʒiehen wir durch Schweiʒerland
ein,
ſie heißen uns gottwilkum ſein
und geben uns ir ſpeiſe,
Sie legen uns wol und decken uns
warm,
die ſtraßen tun ſie uns weiſen.

6. So ʒiehen wir durch die welſchen
land,
die ſeind uns brůdern unbekant,
das elent můſſen wir bawen:
Wir rufen got und ſant Jacob an
und unſer liebe frawen.

7. So ʒiehen wir durch der armen
Jecken land,
man gibt uns nichts dann apfeltrank,
die berge müſſen wir ſteigen;
Gäb man uns öpfel und birn genůg,
wir äßens für die feigen.

8. So ʒiehen wir durch Soffeien hinein,
man geit uns weder brot noch wein,
die ſäck ſten uns gar läre:
Wo ein bruder ʒu dem andern komt,
der ſagt im böſe märe.

9. So ʒiehen wir ʒu ſant Spiritus ein,
man gibt uns brot und guten wein,
wir leben in reichem ſchalle.
Langedocken und Hiſpanierland
das loben wir brůder alle.

10. Es liegen fünf berg im welſchenland,
die ſeind uns pilgram wolbekant,
der erſt heiſt Runʒevalle,
Und welcher brůder darüber get,
ſein backen werden im ſchmale.

11. Der ander heiſt der Monte Cristein,
der Pfortenberg mag wol ſein brůder ſein,
ſie ſind einander faſt gleiche:
Und welcher brůder darüber get,
verdient das himmelreiche.

12. Der vierte heiſt der Rabanel,
darüber laufen die brůder und
ſchweſtern gar (ſchnel),
der fünfte heiſt Alle fabe,
Da leit vil manches edelmans kind
aus deutſchem land begraben.

13. Der könig von Hiſpanien der findt
ein kron,
er hat gebawet drei ſpital gar ſchon
in ſant Jacobs eren:
Und welcher brůder darein komt,
man beweiſt im ʒucht und ere.

14. Es war dem ſpitelmeiſter nit eben,
vierthalbhundert brůdern hat er vergeben;
got laß nit ungerochen!
Ʒu Burges ward er an ein kreuʒ
geheft,
mit ſcharfen pfeilen durchſtochen.

15. Der könig der was ein biderman,
die pilgramkleider legt er ſich an,
ſein ſpital wolt er beſchawen,
Was im die teutſchen brůder ſagten,
das wolt er nit gelawen.

16. Da gieng er in das ſpital ein,
er hieß im bringen brot und wein,
die ſupp die was nit reine:
'Spitelmeiſter, lieber ſpitelmeiſter
mein
die brot ſeind vil ʒu kleine.'

17. Der ſpitelmeiſter was ein ʒorniger
man:
"der greulich hat dich herein getran,
das nimt mich immer wunder,
Und wärſtu nit ein welſcher man,
ich vorgäb dir wie den deutſchen
hunden."

18. Und da es an den abend kam,
die brůder wolten ſchlafen gan,
der pilgram wolt ſchlafen alleine:
'Spitelmeiſter, lieber ſpitelmeiſter
mein!
die bett ſeind nit gar reine.'

19. Er gab dem pilgram einen ſchlag,
daß er von herʒen ſer erſchrak,
er tet ʒu dem ſpitel aus laufen;
Die andern brůder teten
den ſpitelmeiſter ſere raufen.

20. Da es an den morgen kam
man ſach vil gewappender man
ʒu dem ſpitel ein dringen,
Man fieng den ſpitelmeiſter
und als ſein hausgeſinne.

21. Man band in auf ein hohes roß,
man fůrten gen Burges auf das
ſchloß,
man tet in in ein eiſen ein ſchließen;
Es tet dem ſpitelmeiſter
gar ſere und hart verdrießen.

22. Der ſpitelmeiſter het ein töchterlein,
es mocht recht wol ein ſchälkin ſein:
"'es nimt mich immer wunder,
Daß der liebſte vater mein
ſol ſterben von wegen der teutſchen
hunde.'"

23. Es ſtůnd ein brůder nahe darbei:
"nun ſol es nit verſchwiegen ſein,
ich wil es ſelber klagen."
Da ward das ſelbig töchterlein
unter den galgen begraben.

24. Sih brůder! du ſolt nit ſtiller ſtan,
vierʒig meil haſtu noch ʒu gan
wol in ſant Jacobs münſter,
Vierʒehen meil hin hinter baß
ʒu einem Stern heiſt Finſter.

25. Den Finſtern Stern wellen wir lan
ſtan
und wellen ʒu Salvater ein gan,
groß wunderʒeichen anſchawen;
So růfen wir got und ſant Jacob an
und unſer liebe frawen.

26. Bei ſant Jacob vergibt man pein
und ſchuld,
der liebe got ſei uns allen hold
in ſeinem höchſten trone!
Der ſant Jacob dienen tůt,
der lieb got ſol im lonen!