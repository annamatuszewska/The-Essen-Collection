1. Jch wölt, daß ich doheime wer
und aller welte troſt enber!

2. Jch mein doheim in himelrich,
do ich got ſchowet ewenclich.

3. Woluf, min ſel, und riht dich dar!
do warter din der engel ſchar.

4. Won alle welt iſt dir ʒe clein,
du kumeſt denn e wider heim.

5. Dohein iſt leben one tot
und ganʒi fröiden alle not.

6. Do iſt geſuntheit one we
und wäret hüt und iemer me.

7. Do ſind doch tuſent jor als hüt
und iſt ouch kein verdrießen nüt.

8. Woluf, min herʒ und all min můt,
und ſüch das gůt ob allem gůt!

9. Was das nüt iſt das ſchetʒ gar clein
und jomer allʒit wider hein!

10. Du haſt doch hie kein bliben nüt,
es ſi morn, es ſi hüt.

11. Sid es denn anders nüt mag ſin,
ſo flüch der welte falſchen ſchin!

12. Und rüw din ſünd und beßer dich,
als welleſt morn gen himelrich!

13. Alde, welt! got geſegen dich!
ich var dahin gen himelrich.