1. Wol uf, ir lieben gſellen,
die uns gebrůdert ſein,
Und raten ʒů, wir wöllen
dort praſſen über Rein;
Es kumbt ein friſcher ſummer,
dar uf mein ſach ich ſetʒ
als ie lenger ie dummer:
Hin, hin, eber wetʒ
wack hütlein in dem gfretʒ!

2. Der ſummer ſol uns bringen
ein friſchen freien můt:
Leicht tut uns irn gelingen,
ſo kumb wir hinter gůt.
Sie ſein vil eer erritten
dann graben diſe ſchetʒ,
wir han uns lang gelitten:
Hin, hin, eber wetʒ
wack hütlein in dem gfretʒ!

3. Drum laſt uch nit erſchrecken,
ir friſchen krieger ſtolʒ!
Wir ʒiehen durch die hecken
und rumpeln in das holʒ.
Man wirt noch unſer geren
und nit achten ſo letʒ,
all ding ein weil tůn weren:
Hin, hin, eber wetʒ
wack hütlein in dem gfretʒ!