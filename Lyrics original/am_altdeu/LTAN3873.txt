1. 'Jch bin durch frewleins willen geritten manchen tag,
So bitt ich euch, edles frewlein,
wes habt ir euch bedacht? 
Habt ir mich willen ʒu nemen, 
ſo verheißet mirs bei der ʒeit! 
ich ſol und muß von hinnen, 
ei ſchönes mein lieb! 
mir gliebt ein ander weib.'

2. "Gelieben dir andre weiber,
ſo ker dich weit von mir!
Nu ſprechen ſich die leute,
daß ich die ſchönſte ſei;
Das lob wil ich behalten
meim feinen bulen allein,
aus friſchem, freiem gewalte
[ei ſchönes mein lieb!]
dein eigen ſol ich ſein."

3. 'Ʒart fraw, ich hab geſcherʒet,
iſt mir von herʒen leid,
Jch bin durch eurentwillen
geritten in ſo manche heid,
Des ſolt ir mich, ʒart frawe,
allʒeit genießen lan,
tut euer herʒ aufſchließen,
[ſchleußt mich darein,]
herʒallerliebſte mein.'

4. Er nam ſie bei der hende,
bei ir ſchneweißen hand,
Er fürt ſie an ein ende
über ein ſchmalen gang,
Wol in ein kämmerlein finſter,
da lag der held und ſchlief,
der wechter an der ʒinnen
[o ſchönes mein lieb!]
den hellen tag anblies.

5. Ligt jemand hie verborgen,
der heb ſich bei der ʒeit,
Daß in die leut nit ſpüren
wol bei dem ſchönen weib.
Jch ſich die morgenröt herdringen,
den tag ſpür ich im tal,
die kleinen waldvögelein ſingen,
[ei du ſchönes mein lieb!]
darʒu fraw nachtigal.