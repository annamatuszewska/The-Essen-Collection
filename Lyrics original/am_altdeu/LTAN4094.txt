1. Was wöllen wir ſingen und heben an?
das beſt das wir gelernet han,
ein newes lied ʒu ſingen;
Wir ſingen von einem edelman,
der heiſt Schmid von der Linden.

2. Der Lindenſchmid hat einen ſon,
der ſchwang den roſſen das futter vor
über ein kleine weile;
Er lag dem markgrafen in dem land
und war im vil ʒu geſchwinde.

3. 'Frau wirtin, iſt der wein hie gut?
iſt hie noch ſtallung und futter gnug?
vil wägen werden kommen;
Sie faren von Augſpurg ab und ʒu,
fränkiſch gut haben ſie geladen.'

4. "Allhie iſt der küle wein gut,
hie iſt auch ſtallung und futter gnug,
drei röſslein ſten darinnen,
Sie kommen eim reichen edelman ʒu,
der heiſt Schmid von der Linden."

5. Sobald als ſie das wort ausſprach,
junker Caspar in den ſtadel trat,
den Lindenſchmid wolt er fangen;
Er ſchlug und ſtach alles was er ſach:
'Lindenſchmid, gib dich gefangen!'

6. "Sol ich denn dein gefangner ſein,
das klag ich gott von himmelreich
und ſeiner werden mutter;
Wär ich drei meilen jenſeits dem Rein,
wolt ich dir wol entreiten."

7. 'Auf jenſeit den Rein komſtu nit,
das iſt dir deſto lieber nit,
es iſt dir miſſelungen,
Du haſt mir großen ſchaden getan,
darumb gib dich gefangen!

8. Wirtin, ʒapft uns ein külen wein
und laſt uns friſch und frölich ſein,
laſt uns eſſen und trinken,
Auf daß dem hübſchen Lindenſchmid
gut
ſein junges herʒ nicht verſinke.'

9. "Was ſol ich friſch und frölich ſein?
es trifft mir an das leben mein,
ich mag weder trinken noch eſſen,
Jch bitt nur umb das waſſer allein,
daß ich mein wunden mag wäſchen."

10. 'Ach Lindenſchmid, ſei wolgemeit!
das waſſer ſol dir ſein bereit
damit du dein wunden ſolt wäſchen,
Bis freitag kompt der meiſter ins land,
der fürt das waſſer in der ſcheiden.'

11. "Ach kan und mags nit anders
geſein,
ſo bitt ich für den jüngſten ſone mein,
der ritter iſt noch junge;
Hat er euch etwas leids getan,
darʒu iſt er gedrungen."

12. Junker Caspar der ſprach nein darʒu:
'das kälblein muß folgen der ku,
das wird nicht anders geſprochen;
Und wenn der jüngling ſein leben
behielt,
ſeins vaters tod würd gerochen.'

13. Auf einen freitag das geſchach,
daß man den Lindenſchmid richten ſach
ſo fern an grüner heiden,
Da ſach man den edlen Lindenſchmid
von guten geſellen ſcheiden.