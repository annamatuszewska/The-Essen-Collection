 Man ſagt von gelt und groſſem gut, 
das tun ich als ring achten,
Für als gfelt mir ein freier mut, 
darnach ich nur wil trachten,
Kein ſunder witʒ und kunſt ſo ſpitʒ 
will laſſen vmb mich wonen, 
und ſingen friſch frölich ob tiſch: 
nun gang mir auß den bonen!

2. Was brächt es nutʒ ob ich ſchon wolt
nach großer witʒ run ſtellen?
Jſt mir beſchert glück, gut und golt,
wird ſich ʒu mir wol gſellen:
Darf nit vil not; in keinen rot
wil ich, da man muß ſchonen
der weisheit gar, nit ſingen dar:
'nun gang mir aus den bonen!'

3. Auf meiner weiſ will ich hinaus,
das vöglein laſſen ſorgen,
Und frölich ſein nur überaus
vom abend an bis morgen.
Auf meinem tiſch ob ſchon nit fiſch
und köſtlich ſpeis tun wonen,
ſo iß ich kraut, füllt mir die haut,
ſing: gang mir aus den bonen!

4. Wil gott ſo muß kein gelt bei mir
durch alter ſchimlich werden.
Raum auf, leib nichts! iſt mein begir;
vil glücks iſt noch auf erden,
Es kumt bei tag, wer warten mag
das mir mein weiſ wird lonen;
nach dem ich ring und frölich ſing:
'nun gang mir aus den bonen!'

5. Bei dem ichs jeʒt wil bleiben lon.
mich gar nit kümmern laſſen,
Was jeder ſagt nach ſeinem won;
trag auf vier, fünf, ſechs maßen!
Jch bring dir ein, halt ſiben ſtein,
und koſt es ſchon ein kronen,
ſo wil ich doch ſingen im gloch:
nun gang mir aus den bonen!