1. Nun heb ich an ʒu ſingen
aus friſchem freien mut,
Jch hoff, es ſol mir glingen
ein liedlein kurʒ und gut,
Das ſchafft der edel rebenſaft,
red ich on allen ſcherʒ,
gibt meinem herʒen ein große kraft,
freut mir mein traurigs herʒ.

2. Ach mein lieber ſtallbruder,
nun hör mir fleißig ʒu!
Jch lig auch gern im luder,
hab tag und nacht kein ru;
Den becher nim ich jetʒt ʒu mir,
du ſichſt er iſt ſchon vol,
den wil ich gwißlich bringen dir,
ſol dir bekommen wol!

3. Denſelben wil ich ſetʒen
fürwar an meinen mund,
Der wein tut mich ergetʒen,
halt ich ʒu diſer ſtund,
Die farb die tut mich triegen nit,
ich nim ſie fleißig an;
ich weiß, daß er noch ʒu mir ſpricht:
es gilt dir einen dran!

4. Den wil ich nicht abſchlagen,
weil du ſo frölich biſt,
Jch wil in von dir haben,
darʒu bin ich gerüſt;
Du ſaumeſt dich ſchier gar ʒu lang,
bring mir in dapfer her!
ich glaub, es ſei dir worden bang,
wären es irer mer!

5. Da hub er an ʒu trinken
den becher halber aus,
Jch meint er wolt verſinken,
erſt kam in mich ein graus;
Doch war der handel nicht ʒu ſchwer,
er ſtand noch ʒimlich wol,
der becher der was worden ler,
den ich hat gſehen vol.

6. Dem wil ich einen bringen,
der an der ſeiten ſitʒt;
Wie kan ichs als erſchwingen?
ich hab fürwar ein ritʒ;
Doch wil ich von dir wiſſen bald:
was gibſt mir für ein bſcheid?
wilt du den becher gar oder halb?
ʒeigs an bei rechter ʒeit!

7. Doch bin ich nicht erlegen,
gar aus ſol er gleich ſein,
Der ſach bin ich ʒufriden,
iſt mir ein ſchlechte pein,
Der wein der ſchmeckt mir alſo wol,
gibt mir ein große freud;
von dir ich jetʒt nicht weichen ſol,
bis daß iſt gſchehen bſcheid.

8. Was wöllen wir mer haben?
den ſchlaftrunk bringt uns her,
Von lebkuchen und fladen
und was ir guts habt mer!
Die ſpeckſupp laſt uns kochen ſchier!
es iſt noch rechte ʒeit,
ich glaub, es hat geſchlagen vier,
der han den tag ankreit.

9. Diß liedlein wil ſich enden,
wir wöllen heimat ʒu,
Wir gan ſchier an den wenden,
der glucks der hat kein ru;
Jch dürmel wie ein gans herein,
daß mir der ſchedel kracht,
das ſchafft allein der gute wein,
alde ʒu guter nacht!