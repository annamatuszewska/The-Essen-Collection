1. Da Jeſus Kriſt geboren ward,
da was es kalt,
Jn ein kleines krippelein
er geleget ward,
Da ſtand ein eſel und ein rind
die atmitʒten uber das heilig kind
gar unverborgen.
Der ein reines herʒe hat
der darf nit ſorgen.

2. Joſeph der nam ſein eſelein
wol bei dem ʒaum,
Er füret es unter
ein dattelbaum.
'Eſelein, du ſolt ſtille ſtan,
Maria die will gernet han,
ſie iſt gar můde.'
Da neiget ſich der dattelbaum
ʒu gotes gůte. (ihm ʒu Gefallen)

3. Maria brach die datteln
wol in ir ſchoß,
Joſeph derſelben weil
doch nit verdroß.
'Eſelein, du ſolt fürbaß gan,
wir haben noch dreißig meil ʒu gan,
es wird ʒu ſpate.
Da neiget ſich der dattelbaum
ʒu gotes gnade.

4. Do ʒugen ſie fürhin baß
wol in ein ſtat;
Joſeph gar treulich umb
ein herberg bat.
Selbig wirt lebt in dem haus,
er trib die geſte widerumb aus,
ſi waren im ellende.
Maria ſpann das reine garn
mit iren henden.

5. Sie giengen wenig fürhin baß
wol in ein darf (dorf)
Joſeph gar treulich umb
ein herberg warf (warb).
'Wirtin, liebe wirtin mein,
behaltet mir das kindelein
und auch die frawe!'
Sie ſprach: "ich wil es geren tun,
wölt ir ein ſtrawe?" (Streu)

6. Wolhin, wolhin gen abend ſpat
da was es kalt,
Alsbald ſie in die ſcheuern gieng,
ins ſtadel trat.
Maria die nam ir kindelein,
Joſeph der nam ſein eſelein
ſie lagen beſunder. (abgeſondert)
Do ſchauet wirt und wirtin ʒu
dem großen wunder.

7. Wolhin, wolhin gen mitternacht
do was es kalt.
Der wirt ʒu ſeiner frawen
gar treulich ſprach:
'Frawe, liebſte frawe mein,
ſte auf und mach ein feuerlein
durch gotes willen.
Das kindlein heint kein rue gewan,
es möcht erfrieren.'

8. Die fraw ſtund auf gar balde
was man ſie hieß,
Wie bald ſie in die küchen lief,
ein feur aufbließ.
"Frewlein, liebſtes frewelein,
trag herein dein kindelein
wol ʒu dem feure.
Dein kindlein heint kein rue nit hat,
es möcht erfreuren."

9. Maria het ein pfändelein (Pfännelein)
und das was klein,
Da kocht ſie irem kind ein můeſl,
(Brei)
was lauter und rein.
Weil es verʒert ſein müeſelein,
Maria ſang irm kindelein
gar (ſchon) und taugen:
So biſtu mir ein ſpiegel klar
in meinen augen.

10. Maria die kunt ſpinnen,
des freut ſie ſich,
Joſeph der kunt ʒimmern,
des nerten ſie ſich.
Jeſus der kont haspen garn.
der reiche wirt der wart do arm,
der arm ward reiche.
So bit wir got von himel,
daß er uns helf in ſein reiche!