1. Es ſolt ein meidlein frü auf ſtan,
es ſolt in wald nach röslein gan.

2. Do ſie in den grünen wald kam,
do fand ſie ein verwundten man.

3. 'Ei feines lieb, erſchrick du nicht!
ich bin verwundt, es ſchadt mir nicht.

4. Jch bin in einem finger wund,
bind mich, feins lieb, ich wird geſund!'

5. "Womit ſol ich dich binden?
ich ge mit einem kinde."

6. 'Geſt du mit einem kindelein,
wolt got, ich ſolt der vater ſein!'

7. Er greif wol in ſein teſchelein,
er gab ir roter guldin drei.

8. Die gulden waren von gold ſo rot,
e ſie in geband, do war er tod.

9. "Wölt got, ich het ʒwen hawers-
knaben,
die mir mein lieb ʒu grab hulfen
tragen!"

10. E ſie das wort recht ausgeſprach,
beſchert ir got ʒwen hawersknaben.

11. Ei die hawersknaben ſind hübſch
und fein,
ſie hawen das ſilber aus hartem ſtein.

12. Sie hawen das ſilber, das rote gold,
wolt got, daß ſie mein eigen ſein ſolt!

13. Es wuchſen drei lilgen auf ſeinem
grab,
es kam ein baur und brach ſie ab.

14. Er nam ſie und ſteckt ſie auf ſei-
nen hüt,
er tregt ein friſchen freien müt.

15. Ei, gůter müt iſt halber leib:
ei, hüte dich, narr, und nim kein
weib!

16. Nimbſtu ein weib, ſo müſtus habn,
uber ein jar müſtu ir die wiegen
nachtragn.