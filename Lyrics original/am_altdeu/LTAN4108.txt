1. Es get ein friſcher ſommer doher,
do werdt ir hören newe mär,
der ſchimpf der wil ſich machen:
Wird über münch und pfaffen gen,
ſie weinen oder lachen.

2. Martinus iſt ein küner man,
ein groß ſpil hat er gefangen an,
er darf nicht würfel noch karten,
Dann wer mit im ſtudiren wil,
der heilig ſchrift tut er warten.

3. Der Luther hats nit wol beſonnen:
wer wol ʒu großen eren kommen,
het er dem bapſt tun ſchweigen,
Ein cardinal der wer er worden
tet in ʒu biſchof weihen.

4. Das hat Martinus nit wollen ton,
darumb tut in der bapſt in ban,
ſein leib und ſel verdammen:
Do fragt Martinus nit vil nach,
in brent die chriſtlich flammen.

5. Der bapſt wil ſein der heiligſt man,
ja wer das redt, der lügt in an,
ſein tun iſt nichts denn lügen;
Er ſchickt genad in alles land,
die armen ʒu betrügen.

6. Der bapſt ſchreibt ſich ein irdiſchen
got,
damit treibt er aus got den ſpot,
er hat ein menſchenleben;
Wenn er von uns empfacht das gelt,
vil ſünd tut er vergeben.

7. Der bapſt der fürt ein harten orden,
er iſt ʒu Rom ein kaufman worden,
im land tut er nun laufen,
Gottes gnad gibt er umb gelt,
wer die von im wil kaufen.

8. Umb einen pfennig oder ʒween
fünftauſend jar hundert Caren
die gnad brief tun ſie ſchreiben,
Es möcht ein gute meinung ſein,
giengs ʒu mit ſchönen weiben.

9. Die kloſterbrüder ſein auch ein ſpil
und die ich jetʒund nennen will,
ſie laufen auf dem lande,
Und gäb man in des keiſers gut,
ſie nämens on alle ſchande.

10. Do bei ſo habens guten mut,
ja mit der armen ſchweiß und blut,
es möcht wol gott erbarmen,
Daß ſie do leben in dem ſauß,
wöllen doch ſein die armen.

11. Jr kaſten und keller ſtecken voll,
ſie trinken, daß ſie werden toll:
ſoltens eim armen geben
Ja nur ein gab eins pfennings gut,
es müſt e gelten ſein leben.

12. All ʒins und gült hant's an ſich
bracht;
das ſie's ſchier als beſitʒen nacht,
hant doch die armut geſchworen,
Noch geben jr etlich mer darʒu,
wie ſind ſie ſo groß toren!

13. Ach, wie ſind unſer ſinn verkert!
hat uns ſolch armut Chriſtus gelert?
oder hat es ton ſant Peter?
Geben wir den armen handwerks=
leuten,
den tät es gar vil nöter.

14. Wenn Luthers ler ſo unrecht wär,
ſie wär nit kommen je bis her,
ʒu Wormes wärs verdammet,
Do ſo vil ſaßen der roten pireth
(Baret)
und der ſchauben von ſammet.

15. Der Keiſer in ſeiner majeſtat
darʒu der deutſchen fürſten rat,
falſch geiſtlich und auch leien:
Do ſtund der Luther hochgelert,
wolt keiner an den reien.

16. Der mit Luther het dürfen diſputirn,
ſagt wol ſunſt von blauen ʒwirn,
wolten den fuchs nicht beißen:
So er mit ere iſt von in kummen,
wöllen ſie erſt ſein die weiſen.

17. Herzog Friderich iſt ein frommer
fürſt,
den nach göttlicher warheit dürſt,
der iſt frei beigeſtanden:
Des bedank ſich deutſche nation
gen ſachſiſchen landen.

18. O gott in deinem höchſten thron,
wölſt den großen irtumb unterſtan
deins volks, von dir erkoren,
Teil uns mit dein barmherʒigkeit,
deiner einig geliebten ſcharen!

19. So's nit mag bſchehen on dein wort,
ſo iſt es je ein kleglich wort
das wir uf uns ſelbſt bawen,
Wie künten wir immer gwiſſer ſein
dann wann wir dir vertrawen!

20. So du ein gott biſt on betrug,
die menſchen nichts dann eitel lug,
was tun wir uns vermeſſen?
Daß wir ſo bawen auf den ſand,
hant deines worts vergeſſen.

21. O gott, wir begern von dir huld,
wie wol's iſt unſern öbern ſchuld
daß wir ſo ſind verblendet:
So wir kein chriſtlich lieb mer hant,
ſind wir billig geſchendet.

22. Verleih uns gnad, ewiger gott,
erʒeig uns hilf in diſer not
des leibs und auch der ſelen,
Erleucht uns mit dem worte dein,
daß wir des wegs nit felen!
