1. Jch armes meidlein klag mich ſer,
wie ſol mir leid geſchehen,
Daß ich den allerliebſten mein
ſo lang nit hab geſehen,
Der mir vil ʒeit und weil vertreibt,
ſonſt keinr auf diſer erden;
wann ich gedenk, wie es im get,
mein herʒ in großen ſorgen ſtet,
wie kan ich frölich werden?

2. Ach reicher got, verleih im glück,
wo er reit in dem lande!
Bewar ſein leib für unfalls dück,
bhüt in vor leid und ſchande!
Das wil ich immer danken dir
tag, nacht und alle ſtunden.
wann ich gedenk, daß im wol get,
mein herʒ in großen frewden ſtet,
mir iſt der liebſt auf erden.

3. Er ritt mit meim willen nicht hin,
noch iſt mein herʒ ſein eigen.
Alls guts ich mich verſich ʒu im,
trew wil ich im erʒeigen.
Kein falſch hat er an mir erkant,
an meinem ganʒen leibe;
er iſt der knab ſo wol gemut,
für in näm ich nicht keiſers gut,
der liebſt ſol er mir bleiben.

4. Er reit dahin, das war mir leid,
meins herʒen auserkoren.
Jn meine farb iſt er gekleidt
wo tut er nur hinfaren.
Sein urlaub tut mir bringen pein
und macht mir heimlichs rewen,
doch frew ich mich der widerfart,
mein einger troſt, mein höchſter hort,
vergiß mein nicht in trewen!