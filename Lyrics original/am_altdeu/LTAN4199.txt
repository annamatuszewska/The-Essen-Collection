1. Es hat ein bawr ſein fraw verlorn,
er kunt ſie nimmer finden.
Er klopfet an den pfarrhof an:
'habt ir mein frewlein drinnen?
Habt ir mein frewlein eingetan,
ſo laſt ſie wider herauſſer gan!
laſt aus, laſt aus!
ich darf ir ſelber im haus.'

2. "Darfſt du deins frewlein ſelbs im
haus,
das kan ich dir wol glauben,
Daß ſie dir dein er tregt hinaus
und ſagt ʒu andern frawen
Und ſpricht: "'mein man der iſt
ein gauch;'"
die ander ſagt: ""und meiner auch.""
gelt pfaff, gelt pfaff,
wir haben gut nachbarſchaft?

3. Es war wol umb die mitternacht,
die frewlein kam gegangen:
'Ach frewlein, liebſtes frewlein
mein,
wo biſt ſo lang geſtanden?'
"Jch bin wol in dem pfarrhof
gweſen,
hat mir der pfarrherr ein gulden
geben:
iſt gut, iſt gut
wir haben ein guten mut."

4. 'Hat dir der pfaff ein gulden geben,
wamit haſt in bekommen?'
"Er ſagt, ich ſolt im den aufheben,
du ſolt auch ʒu im kommen;
Er tut dir auch noch einen gebn:
nimb du in, [dann mög wir lebn.]
ſchadt nicht, ſchadt nicht,
wer im den nit wider gibt."

5. Das bewrlein war ein ʒornig man,
er tet ſein frewlein ſchlagen.
"Ach manne, liebſter manne mein,
ietʒt will ich dir wol ſagen:
Und willſtu mir den pfarrhof wern,
wer will uns unſer kinder ernern?
hör auf, hör auf,
ich lauf dir aus dem haus!"

6. 'Frewlein, liebes frewelein!
laufſt du mir aus dem haus
So kom mir nimmer drein:
du muſt mir bleiben draus.
Ge du in den pfarrhof hinaus
und leb mit dem pfafſen in ſaus:
lauf hin, lauf hin,
kom mir nit wider herein!'

7. "Ach manne, liebſter manne mein,
noch eins muß ich dir ſagen:
Hat uns der pfarrer ʒu gaſt geladen,
wir dörfens im nit abſchlagen.
Er ſetʒt uns oben an den tiſch,
er gibt uns wildpret und gut viſch.
ſchenkt ein, ſchenkt ein,
der pfaff hat guten wein."

8. 'Frewlein, liebes frewelein!
hat dich der pfaff geladen,
So ge du ʒu dem pfaffen hinein
und iß mit im gut fladen,
Und laß mich bleiben in meim haus:
ſchlegt er dich dann ʒur tür hinaus,
habs auch, habs auch,
ſchilt du mich mer ein gauch.' -

9. 'Ach herre, lieber herre mein!
tut mir einen gulden leihen!'
"'Ach bewrlein, liebſtes bewrlein
mein,
den kan ich dir wol leihen.
Jch leih dir ein gulden ein ganʒes jar
gibſt du mir in nit wieder, iſt mir
kein ſchad,
nim hin, nim hin,
gar klein iſt dein gewinn.'"

10. 'Herre, liebſter herre mein!
noch eins muß ich euch ſagen:
Wann ich euch den gulden nit
widergeb,
dörft ir mich nit verklagen.
Verklagt mich nit vor meinem herrn,
ſchreibts meiner frawen an die kerben,
gar fein, gar ſein,
ich ſchick euch mein frewlein wider
herein.'

11. Wer iſt, der uns das liedlein ſang,
von newen hat geſungen?
Das hat getan ein junger pfaff,
ich habs gar wol vernummen:
Er iſt den bawren bei der frawen
gelegen
in ſeinem haus wol unter der ſtegen.
iſt gut, iſt gut,
des Liedleins iſt genug.