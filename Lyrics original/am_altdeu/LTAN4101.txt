1. Nun wölt ir hören ſingen
ietʒund ein new gedicht
Von new geſchehen dingen,
wie es ergangen iſt.
Vil büchſen und kartaunen
ſach man im felde ſtan,
gen Kopfſtein an die mauren
ließ man ſie all abgan.

2. Hört, jenſithalb des waſſers
ſchlůg man das lager an,
Den büchſen macht man ein gaſſen,
ließ an die ringmaur gan;
Ein loch tet man do ſchießen,
es erbidmet in der ſtadt,
die burger ward das verdrießen,
die giengen bald ʒů rat.

3. Do ſtůnd der Benʒenawer
und gebot bei leib und leben,
Daß man dem römiſchen künig
die ſtat nit ſolt aufgeben:
'Gab man ſie dem römiſchen künig,
er wär nicht wol daran,
er ſchwür bei allen heiligen,
er wölt ſie all ertrenken lan.'

4. "So můß ichs widerſprechen
von wegen unſer ſtat" -
German tů ich in nennen,
ein burger in dem rat, -
"Sollen wir den künig vertreiben?
iſt uns nit wol bekant;
vor im künten wir nicht bleiben,
wir ſitʒen mitten im land."

5. Do ſprach der Benʒenawer:
'vorm künig wöl wir wol bleiben,
Wir haben ein ſtarke mauren
den künig ʒů vertreiben.'
Er richt auf ſeine ſchlangen
und ließ ſie all abgan,
wol eine auf die ander
ſchoß gegen den künig hindan.

6. Do ſprach der künig mit liſten:
"'nun laſt euch wol der weil,
Und laſt den Benʒenawer ſchießen,
daß wir in nicht übereiln.'"
Sie richten ſiben ſchlangen,
ließens aufs ſchloß abgan,
ſie ſaumten ſich nit lange,
wüſchtens mit beſem hindan.

7. Do ward der künig lachen:
"'darumb wöllen wir nit ſchelten;
Wir laſſen unſer ſpotten,
wir habens im wol ʒů vergelten.'"
Ein frid ließ er do machen
bis auf den dritten tag,
das tet er do mit liſten,
als ich euch warlich ſag.

8. Die botſchaft was im kumen
und war im wol bekant:
Ʒwo büchſen ſolt man bringen,
die waren geſt im land;
Teten auf dem Jnn her fließen,
das ward Benʒenawer merken;
erſt fieng er an ʒů ſchießen
und tet ſich redlich ſterken.

9. Die erſte büchs tů ich nennen,
die heißt der Burlabauß,
Die tet das ſchloß ʒertrennen,
drang ʒum andern ort hinaus;
Die gwölb und auch die keller
ſtieß ir ein gůt teil ein;
do ſprach der Benʒenawer:
'erſt ſchlegt der hagel drein!'

10. Die ander tů ich nennen,
heißt "Weck auf von Oeſterreich",
Dieſelbe mügt ir wol kennen,
man findt nit ir geleich,
Die türen und auch die pfeiler
můſten beid darnider.
do ſprach der Benʒenawer:
'nun kum nit oft herwider!

11. Wann ſolt die büchs oft kumen,
ſo möcht ich übel beſtan;
Jch het ein eid geſchworen
wo mich die maur het gelan;
Mich hat der teufel betrogen
und hat die büchſen geladen,
hat mir die maur ʒerſchoſſen,
das bringt mir großen ſchaden.'

12. Ʒwen knaben tet er ſchicken
ʒum künig Maximilian:
Das ſchloß wolt er aufgeben
und wölt ʒiehen davon,
Ʒů friſten leib und leben
mit gůt und auch mit hab;
daß er im geb ein freie ſtraße
und ließ in ʒiehen ab.

13. Do antwort im der künig:
"'das wöllen wir nit tůn,
Wir nemen kein gefangen,
ſagt eurem herrn darvon:
Daß er ſich tů bewaren
aufs beſte als er kan!
hat ers (das Schloß) laſſen ʒerſchießen,
wöllen (wir) im die trümmer lan.'"

14. Do ſprach der Benʒenawer:
'ich hab ſo redlich getan,
Mich kan auch keiner ʒeihen,
ich ſei ein glübdlos man.
Meinem herrn hab ich geſchworen,
herʒog Ruprecht von dem Rein,
wie wol ichs hab überſehen,
das ſchloß gab er mir ein.

15. Solt ich ein ſchloß aufgeben,
dieweil es hat kein not?
Pfui dich der großen ſchande,
wir hetten noch ſpeis und brot.
Dreißigtauſend gülden wolt er geben,
mit namen Fuger von Schwatʒ,
ob man mich wolt laſſen leben
und laſſen aus dem hatʒ.'

16. Kein bitt wolt im nicht helfen,
ſein reden was verwiſt;
Das leben das iſt edel,
das het er gern gefriſt;
'Seit ich dann je můß ſterben
gott wöl ſein da walten!
von allen Baiern wegen
wil ich heut tapfer halten.'

17. Er war der aller erſte
den man fürt hinein;
Sein wammes war geſchnüret,
man bracht Sanct Johanneswein.
'Hab urlaub, liebe welte!
gott gſegen dich, laub und gras!
hilft mich dann heut kein gelte,
ſo wird mir immer baß.'

18. Achtʒehn tet man richten,
die ein teil ließ man ſtan,
Das recht tet man verlengen,
herʒog von Braunſchweig hats getan.
Ʒum künig tet er eilen:
"'gnediger künig hochgeborn,
gebt mir die armen knechte,
man hat den beſten geſchorn.'"

19. Da antwort im der künig:
"wir ſchwůren einen eid,
Wer für ein tet bitten,
dem würd ein backenſtreich."
Ʒorniglichen ward er ſehen,
hůb auf ſein rechte hand,
des lacht der herʒog von Braunſchweig,
den ſchlůg er an ſein wang.

20. "Niemand hets uns abgebeten
als ir ietʒ habt getan,
Den adel wöl wir eren,
wir ſchenken euch fünfʒehn man,
Nit mer wöllen wir ledig laſſen,
in helf dann gott darvon."
ſie dankten Chriſt von himel,
daß in ſo wol wölte ergon.

21. Der uns das lied von newen ſang
von newen geſungen hat,
Er darf ſich euch nit nennen
von wegen ſeiner ſtat;
Er iſt dabei geweſen,
von adel iſt er geborn,
und wär er nit entrunnen,
man het im auch geſchorn.