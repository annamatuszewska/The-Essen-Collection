
1. 'Die ſonn die iſt verblichen,
die ſtern ſeind aufgegang,
Die nacht die komt geſchlichen,
fraw nachtigal mit irem gſang,
Der mon iſt aufgegangen'
- redt ſich ein wechter gut -
'und welcher hat verlangen
und iſt mit lieb umfangen,
der mach ſich bald auf die fart.'

2. Und das hört ein geſelle
der ſchrie dem wechter ʒu:
"Ach wechter, traut geſelle,
gib deinen rat darʒu,
Wie ich das ſol angreifen
daß ich käm vor die tür!"
'gar heimlich ſolſt du ſchleichen
e der wechter tet pfeifen,
daß man dich gar nit ſpür.'

3. Der knab trat unverborgen
für ir ſchlafkemmerlein,
Er ſprach ʒu ir mit ſorgen:
"ʒart ſchönes jungfrewlein,
New mär wil ich euch ſagen
da ich kein ʒweifel han,
es leit ſich einer im hage
der fürt ein ſchwere klage,
es mag ewr bule ſein."

4. Die jungfraw ſprach mit ſinnen:
"'es hat dich ſonſt gedeucht,
Der mon hat mir geſchienen,
die ſtern han mir geleucht.'"
Der mon der hat geſchienen,
o ʒartes jungfrewlein,
er ligt in grüner awe,
ſein leib iſt im ʒerhawen,
in großen trewen ʒwar."

5. Die jungfraw erſchrack ſere,
ir herʒ was leides vol,
Sie wolt kein frewd mer hören,
botſchaft gfiel ir nicht wol.
Ein hembt tet ſie umſchnüren,
ein hembtlein das was weiß;
den knaben ſie erblicket,
ir herʒ vor frewd erquicket,
gert in mit ganʒem fleiß.

6. Der knab der tet ſich ſchmucken
gar freundlich an ire bruſt,
Sie tet den knaben trucken
mit irem freundlichen kuß;
Der knab fieng an ʒu ringen
mit der jungfrawen ʒart;
der wechter an der ʒinnen
fieng an ein lied ʒu ſingen
ein ſchöne tageweis:

7. "Geſegn dich gott im herʒen,
ʒart edles frewelein!
Du bringſt meim herʒen ſchmerʒen,
es mag nit anders ſein,
Von dir muß ich mich ſcheiden,
ʒart edles frewelein!
ich ſchwing mich über heiden,
in braun wil ich mich kleiden
durch veil und grünen kle."