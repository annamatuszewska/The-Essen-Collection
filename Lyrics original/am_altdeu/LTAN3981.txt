1. Entlaubt iſt uns der walde
gen diſem winter kalt,
Beraubet werd ich balde
meins liebs, das macht mich alt;
Daß ich die ſchön můß meiden,
die mir gefallen tůt,
bringt mir mangfaltig leiden,
macht mir ein ſchweren můt.

2. Was leſt du mir ʒur letʒe,
mein brauns ſchwarʒ meidelein,
Das mich die weil ergetʒe,
ſo ich von dir můß ſein?
Hoffnung můß mich erneren,
nach dir ſo werd ich krank;
tů bald herwider keren,
die ʒeit wird mir ʒu lang.

3. Sei weiſ, laß dich nicht affen!
der klaffer ſeind ſo vil;
Halt dich gen mir rechtſchaffen,
trewlich dich warnen will:
Hüt dich vor falſchen ʒungen,
darauf ſei wol bedacht!
ſei dir, ſchöns lieb, geſungen
ʒů tauſend gůter nacht!