1. Was wöll wir aber ſingen?
von einem edelman,
Der wolt die von Nürnberg ʒwingen;
wie im die kunſt ʒerran!
Der Schüttenſam was er genant,
er hat die von Nůrnberg oft griffen an,
geraubt und auch gebrant.

2. Ʒwar es war ſein ungewin,
er kriegt ſie wider recht;
Was heten die von Nůrnberg im
ſinn?
ſie gedachten: es wirt wol ſchlecht;
Sechshundert gulden boten ſie feil,
wer in den Schüttenſamen brächt,
daß er in wurd ʒů teil.

3. Der Schüttenſamen het ein knecht,
dem was der gulden not,
Er dienet ſeinem herren nit recht,
er gab in in den tot,
Davon ward im ſein ſeckel ſchwer;
ſein herʒ war aller untrew vol
und aller frumkeit ler.

4. Er nam im für ein fremden ſin,
wie er den dingen tät,
Er gieng ʒů ſeinem herren hin,
het mit im vil heimlich rät:
'Herr! ich weiß ein reichen paurn,
wölt ir mir darʒů helfen,
wir wöllen in erlaurn.'

5. Der Schüttenſamen hinwider ſprach:
"wo ſitʒt der paur im land?"
'Er ſitʒt nit ferr vom Nürnbergen
wald,'
redt ſich der knecht ʒů hant,
'All ſein gelegenheit weiß ich wol,
ſechshundert gulden můß er uns
geben,
wenn ich in bringen ſol.'

6. Der Schüttenſamen hinwider ſprach:
"nun ſind doch ewer wol drei,
Bringt ir den pauren in mein gewalt,
ewer teil iſt auch darbei;
Jch reit nicht gern ſo ferr hindan,
wölt irs ʒü füßen wagen
mein laub habt ir daran."

7. Der untrew knecht der kunt ſich regen
mit ſeiner ſchalkheit groß:
'Herr, ſo reitet uns entgegen
und gebt uns auch ein loß
Nur eine halbe meil hindan!'
der Schüttenſamen hinwider ſprach:
"das will ich geren tůn."

8. Der ein knecht nam ſich der red an:
'ich weiß ein rechten rat:
Wir laſſen ein frewlein mit uns gan,
das bringt uns wein und brot,
Ob uns der paur nit wurd alsbald,
ob wir ein nacht verʒugen
und bliben im Nůrnberger wald.'

9. Sie namen ir ſpieß und auch ir wer
und ʒugen über feld,
Der Schüttenſamen gab in weiſ
und ler,
er meint, es trůg im gelt;
Er wünſchet in allen glück und heil,
er ſprach: ſie ſolten es friſchlich
wagen
auf einen gleichen teil.

10. Sie ließen das frewlein mit in gen
bis daß ſie Nůrnberg anſahen,
Sie ſetʒten ſich nieder und růeten,
die glocken hörten ſie ſchlahen,
Do war es in der neunten ſtund,
der untrew knecht ʒum frewlein
ſprach
aus ſeinem falſchen mund:

11. 'Ge hin und bring uns wein und
brot,
daß wir uns des hungers erwern!
Wurden uns der pauren gulden rot,
wir wolten lang davon ʒern;
Jch hoff der paur werd uns ſchier,
iſt der Frankenwein ʒů ſaur,
ſo bring uns Malmaſier!'

12. Das frewlein hůb ſich aus dem wald
über ſtock und über ſtauden,
Das tor ʒů Nůrnberg fand ſie bald
mit laufen und mit ſchnaufen;
Auf das rathaus was ir gach
do ſie den burgermaiſter fand,
die ſtatknecht giengen im nach.

13. Sie ſagt im alle gelegenheit,
ſie fůret in auf ein ort;
Der burgermeiſter was ein weiſer
man,
er merket auf ire wort,
Doch ließ er ſich nicht gar daran,
denn frawenwort und ire liſt
betriegen manchen man.

14. Doch ſchůf er bald, daß es geſchach
e denn in einer halben ſtund,
Daß man manchen reiter ſach,
was fro von herʒen grund,
Jren harniſch heten ſie angeleit
und was ʒü der herren dienſt gehört,
das iſt gar bald bereit.

15. Sie ritten für den grůnen wald
hinaus
die unverʒagten man,
Sie funden drei gſelln in der lauſch,
ſie griffen ſie dapfer an;
Die ʒwen fürt man gen Nůrnberg
ein,
unter das rathaus in die erden,
da můſt ir herberg inn ſein.

16. Dem dritten gab man bald ein pferd
und manchen reiter gůt,
Die hat man heur als wol als fert,
darʒů ein hinterhůt;
Jr harniſch was lauter und erklang,
ſie ritten durch manchen grůnen
wald,
do mancher vogel inn ſang.

17. Sie ritten bis an den dritten tag
e daß ſie kamen dar,
Sie hielten bei einander in einem
hag,
niemand ward ir gewar,
Bis daß ſie ſahen daſſelbig ſchloß,
ſie ließen ſich doch nicht gar daran,
ſie ſpanten auf ire geſchoß.

18. Der knecht ſich aus dem ſattel
ſchwang
er gieng des wegs ein teil,
Es gieng im wol darnach trang,
er empot ſeinem herren heim:
Er ſolt ʒů in reiten in den wald,
ſie heten ein wilprät gefangen,
der mů wurd im bald beʒalt.

19. Der Schüttenſamen im nit anderſt
gedacht,
do er die red vernam:
Die knecht heten im den pauren
bracht,
er wolt in machen ʒam;
Er reit in entgegen in den wald,
do fiengen in die Nůrnberger reiter
gůt,
die hielten auf in in dem halt.

20. Do fůrten ſie in gen Nůrnberg ein,
do ſchawet in mancher man;
Jch weiß nicht, wes ſich die herren
beſunnen,
ſach einer den andern an;
Do ward er nicht ſchon empfangen
von eim burger, der hieß der Löffelholʒ:
"wol einher des teufels namen!"

21. Man fůrt in ʒů der herberg ſein,
do mancher gefangen inn ligt,
Darinn do ſtet ein capellelein,
do man die rauber inn wigt:
Darin do dennet man im ſein hant,
was er den von Nůrnberg het getan,
das ſaget er überlaut.

22. Darnach fůrt man in für gericht
und ſeiner knecht wol ʒwen,
Es war ein böſe ʒůverſicht,
ſie hörten die urteil gen:
Der herr ward verurteilt ʒů dem
ſeur,
die knecht die ſol man küpfen,
das lachen war in teur.

23. Alſo ward in ir leben abgeſagt,
es mocht nit anderſt geſein;
Die knecht dem herren ſchon nachtraten
bis ʒů dem rabenſtein,
Über ein ſchwert vergoſſen ſie ir
blůt,
des auch der Schüttenſamen begert,
es mocht im nicht werden ſo gůt.

24. Er ward in einem feur verprent,
das weiß noch mancher man,
Darinn do nam ſein leben ein
end:
gott ſech ſein marter an
Und geb der ſel die ewigen rů!
darumb iſt das mein trewer rat:
daß niemand ſolt unrecht tůn.

25. Der uns das liedlein newes ſang,
von newen geſungen hat,
Er hats geſchenkt aim weiſen rat
ʒů Nürnberg in der ſtat;
Hans Kugler iſt er genant,
er war ir ſteter diener
und dienet in all ʒů hant.