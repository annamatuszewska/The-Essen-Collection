1. Jch weiß mir ein fraw fiſcherin,
die für wol über ſe
Mit irem kleinen ſchiffelein;
nach fiſchen was ir we.
Denn ſie für hin und wider her,
nach fiſchen ſtand al ir beger,
das frewelein für irre.
Was fürt daſſelbig frewlein ſein
in irem kleinen ſchiffelein?
güt fiſchgeſchirre:
das frewlein für irre.

2. Was bgegnet ir auf der heide?
ein kneblein, das was geil.
Er ſprach: 'got grüß euch, fraw
fiſcherin!
got gebe euch vil heil!
Daß doch der liebe got wolte,
daß ich euch helfen ſolte,
ſo vil als ich vermag;
Mit einer jungen dieren
da fiſcht ich allʒeit geren
die nacht bis an den tag,
die weil ich fiſchen mag.'

3. "Kneblein, wolteſt du dich fleißen,"
ſprach ſich die wolgetan,
"Jch hab ein güt fiſch-reuße,
die mir wol fiſchen kan.
Sie facht mirs all gemeine,
die großen und die kleinen,
der keinen lat ſie darvon.
Dört niden in einer lachen
da facht man güt ſalmen und aſchen
(Lachſe)
und andre fiſchlein vil,
wie man ſie haben wil."

4. Und do er nun gefiſchet hat
und nimmer ſiſchen kunt,
Bis auf das allerbeſte,
ſücht er ſeinen grund.
Sein rüder fiel im aus der hand,
das ſchifflein gieng im wider ʒu land,
ʒerbrochen was im ſein geſper:
"So rüder, ſo rüder ein wenig baß!
es get ein finſter wölklein darein,
ich ſorg wir werden naß;
ſo rüder ein wenig baß."

5. Das liedlein hat ſich ein ende,
das frewlein was ʒu land,
Es ſprach ʒu im behende:
"beut mir dein weiße hand!
Got dank dir faſt, daß du mir haſt
erfrewt das junge herʒe mein;
dein eigen ſo will ich ſein!
Jch will dir ſchenken ein krenʒelein,
das müß mit ſeiden umwunden ſein!"
'alde! ich far dahin:
got behüt mir die fiſcherin!'