1. Wo ſol ich mich hin keren,
ich tummes brůderlein?
Wie ſol ich mich erneren?
mein gůt iſt vil ʒů klein.
Als ich ein weſen han,
ſo můß ich bald davon.
was ich ſol heur verʒeren
das hab ich fert vertan.

2. Jch bin ʒů frů geboren.
ja wo ich heur hinkum,
Mein glück kumpt mir erſt morgen.
het ich das kaiſertum,
Darʒů den ʒol am Rein
und wer Venedig mein,
ſo wer es alls verloren:
es müſt verſchlemmet ſein.

3. So wil ich doch nicht ſparen
und ob ichs alls verʒer
Und wil darumb nit ſorgen:
got bſchert mir morgen mer.
Was hilfts, daß ich lang ſpar?
villeicht verlür ichs gar;
ſolts mir ein dieb austragen,
es reuet mich ein jar.

4. Jch wil mein gůt verpraſſen
mit ſchlemmen frů und ſpat,
Und wil ein ſorgen laſſen
dem es ʒu herʒen gat.
Jch nim mir ein ebenbild
von manchem tierlein wild,
das ſpringt auf grüner heide:
got bhüt im ſein gefild!

5. Jch ſich auf breiter heide
wil manches blůmlein ſtan,
Das iſt ſo wol bekleidet;
was ſorg ſolt ich denn han,
Wie ich gůt überkum?
ich bin noch friſch und jung;
ſolt mich ein not anlangen,
mein herʒ weſt nichts darumb.

6. Kein größer freud auf erden iſt
denn gůtes leben han.
Mir wirt nicht mer ʒů diſer friſt
denn ſchlemmen umb und an,
Darʒů ein gůter můt.
ich reiß nicht ſer nach gůt,
als mancher reicher burger
nach groſſem wůcher tůt.

7. Der gwint ſein gůt mit ſchaben,
darʒů mit großer not,
Wenn er ſein rů ſol haben,
ſo leit er als ſei er tot:
So bin ich noch friſch und jung.
got verleih mir vil der ſtund!
got behüt mich jungen knaben
daß mir kein unmůt kum!

8. Jch laß die vögel ſorgen
gegen diſen winter kalt.
Wil uns der wirt nicht borgen,
mein rock gib ich im bald,
Das wammes auch darʒů.
ich hab weder raſt noch rů
den abend als den morgen,
bis daß ichs gar vertů.

9. Steck an die ſchweinenbraten,
darʒů die hüner jung!
Darauf mag uns geraten
ein friſcher freier trunk.
Trag einher kůlen wein
und ſchenk uns tapfer ein!
mir iſt ein beut geraten:
die můß verſchlemmet ſein.

10. Drei würfel und ein karten,
das iſt mein wapen frei;
Sechs hübſcher frewlein ʒarte,
an jeglich ſeiten drei.
Kum her, du mein ſchönes weib!
du erfreuſt mir mein herʒ im leib.
ſolt ich heint bei dir ſchlaſen,
mein herʒ das würd mir frei.

11. Jch bind mein ſchwert an d' ſeiten
und mach mich bald davon.
Hab ich dann nit ʒů reiten,
ʒu füßen můß ich gan.
Es iſt nit allʒeit gleich,
ich bin nit allweg reich:
ich můß der ʒeit erwarten,
bis ich das glück erſchleich.