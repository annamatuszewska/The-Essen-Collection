1. Lieblich hat ſich geſellet
mein herʒ in kurʒer friſt
Ʒu einer die mir gefellet,
gott weiß wol wer die iſt.
Sie liebet mir ganʒ inniglich,
die allerſchönſte mein,
mit trewen ich ſie mein. 

2. Wol für des meien blůte
hab ichs mir auserwelt,
Das ſchafft ir ʒucht und gůte,
kein menſch mir baß gefelt.
Jr lieb die krenket mich ſo hart,
in alle meinem ſin,
mein ſchönſte keiſerin.

3. Jch gleich ſie einem engel
die wunderſchönſte mein;
Jr härlein als ein ſprengel,
ir wenglein rot als ein rubein,
Ʒwei blanke ermelein, die ſind ſchmal,
darʒu ein roten mund,
freundlich ʒu aller ſtund.

4. Sie erfreut mir das gemüte
die allerliebſte mein,
Darʒu all mein geblüte,
ir diener wil ich ſein,
Jr ſteter diener wil ich ſein,
mit willen ganʒ untertan,
dieweil ich das leben han.
