1. Was woln wir aber ſingen,
was woln wir heben an?
Ein lied von der frawen ʒur Weißenburg,
wie ſie iren herrn verriet.

2. Sie ließ ein brieflein ſchreiben
gar fern ins Türingerland
Ʒu Ludewig, irem bulen,
daß er käm ʒuhand.

3. Er ſprach ʒu ſeinem knechte:
'ſattel du mir ein pferd!
Wir woln gen der Weißenburg reiten,
es iſt nun reitens ʒeit.'

4. 'Gott grüß euch, Adelheid ſchone!
wünſch euch ein guten tag.
Wo iſt ewr edler herre,
mit dem ich kämpfen mag?'

5. Die fraw leugent iren herren
im ſchein falſchen gemüts:
"Er reit nechten ganʒ ſpate
mit hunden auf die jagd."

6. Do Ludewig unter die linde kam
ja unter die linde ſo grün,
Do kam der herr von der Weißenburg
mit ſeinen winden ſo kün.

7. 'Wilkommen, herr von der Weißenburg,
gott geb euch guten mut!
Jr ſolt nicht lenger leben
denn heut diſen halben tag.'

8. "'Sol ich nicht lenger leben
denn diſen halben tag,
So klag ichs Chriſt von himel,
der all ding wenden mag.'"

9. Sie kamen hart ʒuſammen
mit worten, ʒorn ſo groß,
Daß einer ʒu dem andern
ſein armbroſt abeſchoß.

10. Er ſprach ʒu ſeinem knechte:
'nu ſpann dein armbroſt ein
Und ſcheuß den herrn von der
Weißenburg
ʒur linken ſeiten ein!'

11. ""Worumb ſol ich in ſchießen
und morden auf dem plan?
Hat er mir doch ſein lebenlang
noch nie kein leid getan.""

12. Do nam Ludwig ſein jägerſpieß
ſelber in ſeine hand,
Durchrant den pfalʒgraf Friderich
unter der linden ʒuhand.

13. Er ſprach ʒu ſeinem knechte:
'reit mit ʒur Weißenburg!
Da ſeind wir wol gehalten
nach unſerm herʒ und mut.'

14. Do er nu gegen der Weißenburg
kam
wol unter das hohe haus,
Do ſach die falſche frawe
mit freuden ʒum fenſter aus.

15. 'Gott grüß euch, edle frawe,
beſcher euch glück und heil!
Ewr will der iſt ergangen,
tot habt ir ewrn gemal.'

16. "Jſt mein will ergangen,
mein edler herre tot:
So wil ichs nicht eher gleuben,
ich ſeh denn ſein blut ſo rot."

17. Er ʒog aus ſeiner ſcheiden
ein ſchwert von blut ſo rot:
'Sih da, du edle frawe,
ein ʒeichen deins herren tot!'

18. Sie rang ir weiße hende,
rauft aus ir gelweiß har:
"Hilf, reicher Chriſt von himel,
was hab ich nu getan?"

19. Sie ʒog von irem ſinger
ein ringlein von gold ſo rot:
"Nim hin, du Ludewig, bule,
meiner darbei gedenk!"

20. 'Was ſol mir doch das fingerlein,
das unrecht gewonnen gold?
Wenn ich daran gedenke,
mein herʒ wird nimmer fro.'

21. Des erſchrack die fraw von der
Weißenburg,
faßt einen trawrigen mut:
"Verlaß mich, holder fürſte, nicht!
mein edler herr iſt tot."