1. Jch armes brüderlein,
wie ſitʒ ich hie beim wein,
verʒer alſo das mein.
gaſt hin, gaſt her!
wie kan ich frölich ſein,
ſo mich der wein
ſtets bringt ganʒ umb das mein?
Nun hol uns wein,
hali lahe, lahe hali,
nun hol uns wein!

2. Und iſt im nun alſo,
wär ich ein großer tor,
wenn ich ein könig wär
ließ mirs nit tragen her;
wer weiß, wer es beʒalt
und ob ſchon der wirt
gar höflich darum ſchmalt.
Nun hol uns wein,
hali lahe, lahe hali,
nun hol uns wein!

3. Wie ich im aber tů,
ſo hab ich doch kein rů,
kein tochter, noch kein ſun,
ganʒ eigen ich bin;
darumb ſitʒ ich allhie
und leb im ſauß,
im wein das mein verbauß.
Nun hol uns wein,
hali lahe, lahe hali,
nun hol uns wein!

4. Wie wol ich es bedenk,
daß ſich ſo mancher henkt,
ſein leib und ſel verkrenkt
als heut und morn,
blas auf ins jägerhorn
als oft und dick
alls unglück fert ʒurück.
Nun hol uns wein,
hali lahe, lahe hali,
nun hol uns wein!

5. Darumb leb ich im ſauß
und heiß der Hans von Bauß,
im wein das mein vertauß.
Nun hol uns wein,
hali lahe, lahe hali,
nun hol uns wein!