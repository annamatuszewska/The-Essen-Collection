Es jagt ein Jäger gſchwinde dort oben vor dem holtʒ
Mit ſeinem ſchnellen winde fand er ein wild was ſtoltʒ
Auff einer weyten heyden, da er das wild erſach, 
mit ſeinen winden beiden hetʒt er hindennach, 
vom gſpür will ich nicht ſcheiden, derſelbig Jäger ſprach.

2. Das wild hat keinen namen,
da ichs bei nennen will;
Aus adelig geʒamen,
gibt er der kurʒweil vil,
Sein euglein ſind im gſchwinnet,
darin man ſich erſicht,
der mund von röte brinnet,
darmit ſich jäger gſchwicht,
ob glück dem jäger ginnet
darauf lag ſein gedicht.

3. Sein horen er erſchellet
daß in dem wald erhall,
Das wild was wol geſtellet,
ſprung über berg und tal,
Bis daß es nider fellet
bei einem brünlein rein;
er auch ganʒ ſtet nachſtellet
dem edlen gſpüre ſein.
den ſpür er auserwelet,
das brecht das gwild in pein.