1. 'Jungfrewlein, ſol ich mit euch gan
in euern roſengarten?
Und da die roten roſen ſtan
die feinen und die ʒarten,
Und auch ein baum der blůet
von eſten iſt er weit,
und auch ein küler brunne
der auch darunter leit.'

2. "Jn meinen garten kumſtu nit
ʒu diſem morgen frů,
Den ʒarten ſchlüßel findſtu nit,
er iſt verborgen hie;
Er leit ſo wol verſchloſſen,
er leit in gůter hůt,
der knab darf weiſer lere
der mir den garten auftůt."

3. Jch kam ʒu ir in garten,
wie manch gut gſell mer tur,
Do ſtund das ſelbig jungfrewlein
ſo gar in gůter hůt;
Es ſang von heller ſtimmen,
daß in dem garten erſchal,
die vögel in den lüften
gabens den widerhal.

4. Jch kam ʒů ir getretten,
wie manch gůt gſell mer tůt,
Jch wolt ſie han gebetten,
ich bot ir meinen grüß.
Jch ward ʒů einem ſtummen
vor ſcham do ſtůnd ich rot,
bei allen meinen tagen
leid ich nie größer not.

5. "Gůt gſell! darumb mich betten haſt,
das kan und mag nit ſein,
Du wolteſt mir ʒertretten han
die liebſten blümlein mein:
So ker dich wider umbhin
und gang du wider heim!
du brächteſt doch mich ʒů ſchanden,
fürwar iſt mir nit klein."

6. Jch kert mich wider umbher,
ich gieng bald wider heim,
Da ſtůnd das ſelbig jungfrewlein
in ſeinem garten allein:
Sie pflanʒt ir gelbes hare,
von gold hat es ein farb,
mit irem roten munde
ſie mir den ſegen gab.