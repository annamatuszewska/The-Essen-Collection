1. Der wechter der blies an den tag
an einer ʒinnen da er lag,
Er blieſe an des tages ſchein:
'wo ʒwei lieb bei einander ſein,
Scheiden ſich bald!
es taget vor dem grünen wald.'

2. "So höre knab, vernim mein ſag,
es iſt noch lang nicht liechter tag
Der mond ſcheint durch die wolken her;
der wechter ſchreckt uns beide gern,
Das klag ich dir:
die mitternacht iſt nicht hinfür."

3. Er ſchwang ſie lieblich an ſein bruſt,
er lebt nach ſeines herʒen luſt,
Die ʒwei ſchieden ſich bei der ʒeit,
der knab ſchwang ſich über die heid
Durch den taw:
"'geſegne dich gott, mein ſchöne fraw!'"

4. Das frewlein ſchrie vor leid: "ade!
behüt dich gott vor allem we!
Du biſt meins herʒen höchſter troſt,
bedenk, herʒlieb, mein elend groß,
Das ich erduld!
noch bin ich dir von herʒen hold!"

5. Was ʒog er von den händen ſein?
von rotem gold ein fingerlein:
"'Sehe hin, feins lieb! hab dirs ʒur letʒ,
damit du dich deins leids ergetʒſt
Ʒu diſer friſt;
du mir die allerliebſte biſt.'"

6. Der uns diß liedlen hat gemacht,
der hat gedicht ein ganʒe nacht,
Ein junger knab, hat großen preis,
frawen ʒu dienen war jm heiß
Ʒu aller ſtund:
mich freut, herʒlieb, dein roter mund!