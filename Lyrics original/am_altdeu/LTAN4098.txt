1. Nun wölln wir aber ſingen und wöllens heben an Von keiſer Maximilian und ſeiner keiſerlichen kron, Und ſeiner keiſerlichn majeſtat: daß er, dem frewlein aus Britania heimlich verſchriben hat.

2. Sie tet das brieflein leſen
dieſelbig jungfraw ʒart:
'Nun welcher mit mir reiten will,
der mach ſich auf die fart
Ʒu einem könig aus Oeſterreich!
demſelben will ichs bringen
von gold ein ringelein.'

3. Die braut ſaß auf mit eren,
wolt reiten ins teutſche land
Ʒu irem edlen herren:
groß leid ſtieß ir ʒu hand
Von einem könig aus Frankreich,
von herʒen erſchrack ſie ſere
die ſchöne magt tugendleich.

4. Sie reit ein wenig fürbaſt,
der könig reit gegen ir her,
Von weinen wurden ir euglin naß,
von herʒen erſchrack ſie ſer;
Er ſprach: "gott grüß euch, jung=
fraw fein!
ich wil euch ʒu eren haben
ʒu einem elichen weib."

5. Sie ſprach: 'das wöll got nimmer!
ir haben vor ein weib;
Mein er will ich behalten,
ja meinen ſtolʒen leib,
Jch will behalten mein krenʒlin mer,
ich will es doch behalten
dem römiſchen reich ʒu er.'

6. "Mein weib iſt noch nit alt genug,
das ſag ich doch euch fürwar,
Sie ward mir über mein willen
geben,
ich was alt ſiben jar;
Sie iſt ein jungfrewlin auf diſen
tag,
ſie ward mir ʒugeſprochen
dieweils in der wiegen lag.

7. Der bapſt nimt das gelt von mir,
ſcheidt mich von meinem weib,
Er gibt euch ʒwei ʒuſammen,
ʒwo ſel und einen leib."
Sie ſprach: 'das wöll gott nimmermer!'
man ſach vil heißer trehen
aus iren euglin gen.

8. Der könig kert ſich nit daran,
er fürt ſie mit im heim;
Er lag bei ir die lange nacht,
ſie fürt ein groß geſchrei:
'Der grün wald wird koſten manchen man,
der ſich darumb ſterben muß,
kein ſchuld nit daran gewan.'