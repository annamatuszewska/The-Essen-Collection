1. Von erſt ſo wöl wir loben
Marjam die reine meid,
Die ſitʒt ſo hoch dort oben,
kein bitt ſie uns verſeit,
Uns armen reutersknaben,
die nicht vil goldes haben,
nur hin und wider traben,
ſie tut uns gnedig ſein,
dieſelbig jungfraw rein.

2. Sanct Jörg, du edler ritter,
rottmeiſter ſoltu ſein!
Beſcher uns ſchöne gewitter,
tu uns dein hilfe ſchein!
Daß wir nit gar verʒagen,
wo wir im ſeld umjagen,
das gütlein ʒammen tragen;
errett uns arme knecht
vor allem ſtrengen recht!

3. Kaufleut ſeind edel worden,
das ſpürt man teglich wol;
So kompt des reuters orden
und macht ſie reißig vol:
Man ſol ſie außer klauben
aus iren mardern, ſchauben,
mit brennen und mit rauben
dieſelbig kaufleut gut,
das ſchafft ir übermut.

4. Merkt auf, ir reutersknaben,
was unſer orden inhelt!
So wir nimmer pfenning haben
und uns futter und mal entfelt,
So müſſen wir fürbaß werben,
daß wir nit hungers ſterben,
die reichen kaufleut erben,
ſo oft er dir werden mag
acht nit, was er dir ſag.

5. Wie mocht umb uns ertragen
ein ſölchen kleinen lon!
Das wilprät well wir jagen,
do es im holʒ tut ſton:
Jch mein die ſtolʒen franʒen,
die auf dem pflaſter umbſchanʒen
und ire härlein pflanʒen,
das iſt ein gwild für mich,
wa ichs im wald erſich.

6. Vom jagen well wir laſſen,
das voglen heben an:
Jr reuter unverdroſſen!
ein hütten müß wir han,
Darʒu gut hürne kloben,
darvon die helʒlen ſtoben;
den kauʒen ſoll man loben
der uns den vogel bringt
der in der ringmaur ſingt.

7. Nach voglen well wir viſchen
auch auf dem trucknen land;
Laſt uns dort einher wiſchen!
ſtoßt uns der recht an d'hand,
So ſing wir nimmer: ach leider!
wa nimm wir winterkleider?
das ſoll uns wol beſcheiden
der mit ſeinen guldin rot,
der in das reis eingat.

8. Wir haben uns eins vermeſſen
in dem edlen Frankenland:
Die baurn die wellen uns freſſen
den adel wolbekant,
Das well gott nit verhengen!
wir wellens fürbaß ſprengen,
recht wie die ſeu beſengen,
ſo oft uns das gebürt,
bis ſchopf den galgen rürt.

9. Hilf gott, daß wir beʒwingen
der bauern übermut,
Die uns umbs leben bringen,
vil manchen reuter gut!
Jrn hochmut ſoll man brechen,
ſoll ſie unter die merhen ſtechen;
manchen guten geſellen rächen
bringt ein groß ungemach:
ſingt uns der Schenkenbach.