
1. Jch het mir fürgenommen
ʒu dienen ſtetiglich:
Ein ander hat mich verdrungen,
daſſelbig krenket mich.
Betrübt iſt mir mein herʒe,
das ſie muß faren lan;
drumb ſie mich hat verkoren
umb einen andern man.

2. Es iſt der frewlein ſitten,
daß ſie unſtetig ſein.
Sie lan ſich nit lang bitten,
ſie gen in kürʒe 'rein;
So einer tůt gefallen,
kein trew ſie ſehen an;
'du biſt mir der liebſt ob allen!'
redens aus falſchem wan.

3. Jch bin er nicht alleine,
das acht ich weger klein:
Ʒwen hund an einem beine
bleiben ſelten ein.
Mit grinen und mit murren,
es mag nit anders ſein:
ſie muß mir aus dem herʒen
und nimmer mer darein!