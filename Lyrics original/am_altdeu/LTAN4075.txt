1. Fürwitʒ, der kremer, hat vil war
gebracht aus frembden landen,
Wer ichts bedarf, der füg ſich dar,
iſt mancherlei vorhanden;
Ein jederman findt ſein manir
wer gelt darauf wil wenden,
damit er ſich ſchön ſchmück und ʒier,
die fasnacht ʒu volenden.

2. Der narrenkappen hat er vil
vor alt und jung geſellen,
Die dienen ʒu dem fasnachtſpil,
wer ſich wil nerriſch ſtellen;
Vil kittel ʒu der mummerei,
gemacht von allen farben,
vil larven findt man auch darbei,
wer der je nicht wil darben.

3. Wer weiße hend behalten wil,
wird handſchuch bei im finden;
Der ſchellen=band verkauft er vil,
darʒu ſtro=hoſenbender;
Umb diſe ʒeit gebraucht man ſie,
umb beide knie ʒu binden;
ir keiner wil ſich ſeumen nit
am ʒeüner frei ʒu ſpringen.

4. Rot hüt gebraucht man diſe ʒeit,
ein ſchleier darum gebunden.
Wer umb das Gredlein freien reit,
ein kranʒ mit lan umbwunden,
Ein hanenfeder muß er han,
ein hembd mit ſeiden=näten,
damit er mag am tanʒ beſtan,
gefallen ſeiner Greten.

5. Vil baurengippen hat er ſeil
darʒu groß ſurmanskappen:
Ob einer würd ſo frech und geil,
wolt beuriſch umbher ſappen,
Der findet all bereitſchaft hie,
die ich nit all kan nennen;
wenn er ſtro bindet umb die knie,
kan in niemand erkennen.

6. Ein ſack mit aſch dient auch darʒu,
vil ſtaub damit ʒu machen,
Umblaufen als ein tolle ku,
als ſolt man ir ſer lachen,
Lauſen im bach wol hin und her,
wil jederman beſprütʒen,
den möcht man wol on als gefär
beſülen in der pfütʒen.

7. Wer ſich nur nerriſch ʒieren kan,
ein rauhen pelʒ anʒiehen,
Den ſicht man für ein beren an,
die kind tun vor im fliehen;
Vil narren laufen hinden nach
mit drummel und mit pfeifen;
vor durſt iſt in ins bierhaus gach,
biß ſie das glas ergreifen.

8. Man findt noch leut in diſem ſtrauß,
der iſt gar wol ʒu lachen:
Wo ſie die weinfaß leren aus
und ſich ganʒ frölich machen,
So ſingen ſie ein fasnachtgſang
des abends auf den gaſſen
und machen noten armes lang,
daß ſie genʒlich erblaſſen.

9. Der kramer hat vil ſeitenſpil,
die ich eins teils wil melden:
Ein ſackpfeif und ein pfannenſtil,
poſaunen hört man ſelten,
Ein lauten die kein ſeiten hat,
darʒu ein hülʒen glechter,
darbei ein kühorn ſer wol ſtat
das dienet für die wechter.

10. Ein bleul man für ein fidel nimt,
ein topf mit einem teller,
Kochlöffel ſich darʒu wol ʒimt,
gibt man ein für ein heller;
Ein bratſpieß und ein alten roſt,
die muß man weidlich ſchlagen,
diß alles klingt nach herʒenluſt
in diſen fasnachtstagen.

11. Ein hären ſib die pauken ſei,
die ſchlegt man mit den querlen;
Vil ofenruß iſt auch darbei
und hauben one perlen,
Damit verſtelt das angeſicht
ſo man nach würſten ſinget,
an gabeln tregt man aufgericht
was jeder ſeltſams bringet.

12. Ein ring mit einem blawen ſtein
wil Heinʒ der Metʒen kauſen,
Damit ſie in mit trewen mein,
ſol nicht im dorf umblaufen;
Desgleichen ſich die Metʒ beweiſt
den Heinʒen ʒu bedenken:
umb rote ſenkel ſie ſich fleißt,
tut ſie dem Heinʒen ſchenken.

13. Würfel und karten hat er gnug,
wer gelt hat aufʒuſetʒen;
Betbücher haben jetʒt nit fug,
all welt wil ſich ergetʒen
Mit ſingen, ſpringen, ſtockerei
in diſen fasnachtstagen;
wer kaufen wil, der mach ſich bei!
der kremer wil wegreiten.

14. Der kremer läſt ein kranʒ ʒu leſt,
ligt in dem kram verborgen;
Wer ſich am tanʒ dunkt ſein der beſt,
wil er damit verſorgen;
Desgleichen ein goldfingerlein
wil er der ſchönſten ſchenken:
daß jederman ſol frölich ſein
der fasnacht ʒu gedenken.