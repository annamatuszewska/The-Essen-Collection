1. Nun fall, du reif, du kalter ſchne,
fall mir auf meinen fuß!
Das megdlein iſt nit über hundert meil
|:und das mir werden muß.:|

2. Jch kam für liebes kemmerlein
ich meint ich wär allein,
Da kam die herʒallerliebſte mein
wol ʒu der tür hinein.

3. Gott grüße dich, mein ſeines lieb!
wie ſtet unſer beider ſach?
Jch ſechs an deinen braun euglein wol,
du tregſt groß ungemach.

4. Die ſonne iſt verblichen,
iſt nimmer ſo klar als vor;
Es iſt noch nit ein halbes jar
da ich dich erſt lieb gewan.

5. Was ſol mir denn mein feines lieb,
wenn ſie nit tanʒen kann?
Für ich ſie ʒu dem tanʒe,
ſo ſpott mein iederman.

6. Wer mir wil helfen trauren,
der recke ʒwen finger auf!
Jch ſehe vil finger und wenig trauren,
alde! ich far dahin.