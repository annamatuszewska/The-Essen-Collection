1. Mir iſt ein ſchöns braun meidelein
gefallen in mein ſin.
Wolt got, ich ſolt heint bei ir ſein!
mein trawren für dahin.
Kein tag und nacht hab ich kein ru,
das macht ir ſchön geſtalt;
ich weiß nit, was ich fürbaß tu,
mein feins lieb macht mich alt.

2. Dem meidlein ich gern dienen wolt,
wenn ichs mit fugen kund;
Darumb hab ich der neider vil,
das mir nit wird vergund.
Jch hoff, ſie ſolls erfaren bald,
wie ichs ſo trewlich gmein;
auf erden mir nichts wünſchen wolt,
denn bei ir ſein allein.

3. Dem meidlein ich mein trew verſprich
ʒu eren und anders nicht;
Als was doch fromm und erlich iſt,
darnach ich mich ſtets richt.
Solt denn mein trew verloren ſein?
krenkt mir mein ſin und gmůt;
ich hoff, ſie ſolls erfaren ſchier,
mein ſach ſol werden gut.

4. Dann was die falſchen ʒungen tun
iſt jetʒund an dem tag;
Ach du, mein feins braun meidelein,
hör ʒu, was ich dir ſag:
Halt dich mir ſtets in ern allein,
wie ich dich herʒlich mein,
ſo bheltſt du gunſt mit diſer kunſt,
das glaub mir, meidlein rein.

5. Damit wil ich dem meidelein
geſungen haben frei
Ʒu guter nacht ein liedelein
alls guts wünſch ich darbei,
Damit daß ſie gedenk an mich
wenn ich nit bei ir bin.
ſo bhüt dich got im himelreich:
alde! ich far dahin.