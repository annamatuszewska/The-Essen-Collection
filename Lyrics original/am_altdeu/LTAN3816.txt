1. Es het ein Schwab ein töchterlein,
es wolt nit lenger dienen,
Sie wolt nur rock und mantel han,
ʒwen ſchüch mit ſchmalen riemen.

2. 'Wilt du rock und mantel haben
ʒwen ſchüch mit ſchmalen riemen,
So müſt du nun gen Augſpurg ein,
da ſelbſt rots gold verdienen.'

3. Do ſie nun gen Augſpurg kam
wol in die engen gaſſen,
Sie fragt wol nach dem beſten wein,
da ritter und knecht bei ſaßen.

4. Und do ſie in die ſtuben kam,
da bot man ir ʒu trinken,
Die augen ließ ſie under gan,
den becher ließ ſie ſinken.

5. Do ſaßen drei geſellen gůt,
die ſpilten mit den würfeln,
Und wem die meiſten augen kämen,
der ſolt beim Elslein ſchlafen.

6. Der allerjüngſt, der under in war,
der warf die meiſten augen:
'Gehabt euch wol, mein ſchöne junk-
fraw!
heint wil ich bei euch ſchlafen.'

7. Und do ſie auf der ſidel ſaß,
gar heißlich tet ſie weinen:
"So hab ich ſtolʒer brüder drei,
ein reichen vater daheimen."

8. 'Und haſt du ſtolʒer brüder drei,
ein reichen vater daheimen,
So magſt du wol ein meidlin ſein,
du ſchläfſt nit gern alleine.'

9. Der jüngſt der under den brüdern war,
der war der allerbeſte,
Er ließ im ſatteln ſein apfelgraw pfert,
wolt ſüchen ſein liebe ſchweſter.

10. Do er nun gen Augſpurg kam
wol in ein enge gaſſen,
Die erſte fraw die er anſach
das war ſein liebſte ſchweſter.

11. "'O ſchweſter, liebſte ſchweſter mein!
wie iſt es dir ergangen,
Daß dir der rock iſt vornen ʒu kurʒ
und hinden vil ʒu lange?'"

12. "Brüder, liebſter brüder mein!
du redſt mir an mein ere,
Und tät mir das ein ander man,
er müſt mirs widerkeren."

13. Er ſetʒt ſie hinder in auf das roß,
do kert ſie im den rucken:
"o brüder, liebſter brüder mein,
hilf mir die ſchand vertrucken!"

14. "'Schweſter, liebſte ſchweſter mein!
ich wil dirs widerkeren:
Jch weiß ein reichen burgersſun,
der dein begert ʒun eren.'"

15. Und der uns diſes liedlein ſang
von newen hat geſungen,
Das haben getan drei ritter gůt,
ʒu Augſpurg iſt es erklungen.
