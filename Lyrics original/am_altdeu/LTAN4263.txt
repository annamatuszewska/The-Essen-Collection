1. Da Jeſus in den garten gieng
und er ſein leiden anefing,
Da trawret alles das da was,
da trawret laub und grünes gras.

2. Die falſchen Juden in irem ʒorn
ſchlugen in mit gar ſcharpfen dorn,
Sie ſchlugen im in einer ſtund
vil mer den über tauſend wund.

3. Maria die ho̊rt ein hemmerlein klingen:
o we, o we, meins lieben kinds
O we, o we, meins herʒen ein kron!
mein ſon, mein ſon wil mich verlon!

4. Maria kam ans kreuʒ gegangen,
ſie ſach ir liebes kind vor ir hangen
An einem kreuʒ, was ir nit lieb,
Maria was das herʒ betrübt.

5. 'Johannes, liebſter diener mein,
laß dir mein mutter befolhen ſein!
Nimbs bei der hand und fürs hindan,
daß ſie nit ſech mein marter an!'

6. "Ach herr, das wil ich geren tain,
ich wil ſie tro̊ſten alſo ſchon,
Jch wil ſie tro̊ſten alſo wol
wie ein kind ſein mutter tro̊ſten ſol."

7. Da kams ein blinder Jud gegangn,
er fůrt ein ſper an einer ſtangn,
Er fůrt es ſtark in ſeiner fauſt,
ſtach Gott gegen ſeim herʒen auf.

8. Die ſeigenbaum die bogen ſich,
die herten fels ʒerkloben ſich,
Die ſonn verlor irn klaren ſchein,
die vögel ließen ir ſingen ſein.

9. Ho̊rt ʒu, ir frawen und ir man:
wer diſes liedlein ſingen kan,
Der fing es gott ʒu er all tag,
auf daß ſein ſel bleib one klag.