'Jch wil ʒu land ausreiten' -
ſprach ſich meiſter Hildebrand,
'Der mir die weg tet weiſen
gen Bern wol in die land;
Sie ſind mir unkund geweſen
vil manchen lieben tag, [Ei ja!]
in ʒwei und dreißig jaren
fraw Uten ich nie geſach.'

"Wilt du ʒu land ausreiten"
ſprach ſich herʒog Abelung,
"Was begegnet dir auf der heiden?
ein ſchneller degen jung;
Was begegnet dir auf der marke?
der jung herr Alebrand;
ja ritteſt du ſelb ʒwölfte,
von im würdeſt angerant."

'Ja rennet er mich ane
in ſeinem übermut,
Jch ʒerhaw im ſeinen grünen ſchild,
es tut im nimmer gut;
Jch ʒerhaw im ſeine brünne
mit einem ſchirmenſchlag,
und daß er ſeiner mutter
ein ganʒ jar ʒu klagen hab.

"Das ſolt du nicht entune!"
ſprach ſich von Bern herr Dieterich,
"Wann der jung herr Alebrand
iſt mir von herʒen lieb;
Du ſolt im freundlich ʒuſprechen
wol durch den willen mein:
daß er dich wöll laſſen reiten
als lieb ich im mag geſein."

Do er ʒum roſengarten ausreit
wol in des Berners mark,
Do kam er in große arbeit
von einem helden ſtark,
Von einem helden junge
ward er do angerant:
"nun ſag an, du vil alter,
was ſuchſt in meines vaters land?

Du fůrſt dein harniſch lauter und rein,
recht ſeiſt du eins künigs kind,
Du machſt mich jungen helden
mit gſehenden augen blind;
Du ſolteſt daheime bleiben
und haben gut gemach
ob einer heißen glute." -
der alte lachet und ſprach:

'Solt ich daheime bleiben
und haben gut hausgemach?
Mir iſt bei all mein tagen
ʒu reiſen aufgeſatʒt,
Ʒu reiſen und ʒu fechten
bis auf mein hinefart,
das ſag ich dir vil jungen,
drumb grawet mir mein bart.'

"Dein bart wil ich dir ausraufen,
ſag ich dir vil alten man,
Daß dir dein roſenfarbes blut
über die wangen muß abgan;
Dein harniſch und dein grůnen ſchild
muſt du mir hie aufgeben,
darʒu muſt mein gefangner ſein,
wilt du behalten dein leben."

'Mein harniſch und mein grůner ſchild
die teten mich dick ernern;
Jch traue Chriſt von himel wol,
ich wöll mich dein erwern.
Sie ließen von den worten
und ʒuckten ſcharpfe ſchwert;
was die ʒwen helden begerten,
des wurden ſie gewert.

Jch weiß nicht wie der junge
dem alten gab ein ſchlag,
Daß ſich der alte Ʒildebrand
von herʒen ſer erſchrack;
Er ſprang hinder ſich ʒu rucke
wol ſiben klafter weit:
'nun ſag an, du vil junger!
den ſtreich lert dich ein weib.'

"Solt ich von weibern lernen,
das wär mir immer ein ſchand,
Jch hab vil ritter und knechte
in meines vaters land,
Jch hab vil ritter und grafen
an meines vaters hof
und was ich nicht gelernet hab,
das lern ich aber noch."

Er erwiſcht in bei der mitte,
da er am ſchwächſten was,
Er ſchwang in hinder ſich ʒu rucke
wol in das grůne gras:
'Nun ſag mir, du vil junger!
dein beichtvater wil ich weſen:
biſt du ein junger Wölfinger,
vor mir magſt du geneſen.

Wer ſich an alte keſſel reibt
der empfahet gerne ram:
Alſo geſchicht dir jungen
wol von mir alten man;
Dein beicht ſolt du hie aufgeben
auf diſer heide grůn,
das ſag ich dir vil eben,
du junger helde kůn!'

"Du ſagſt mir vil von wolfen
die laufen in dem holʒ:
Jch bin ein edler degen
aus Griechenlanden ſtolʒ;
Mein mutter heiſt fraw Ute,
ein gewaltige herʒogin,
ſo iſt Hildebrand der alte
der liebſte vater mein."

'Heiſt dein mutter fraw Ute
ein gewaltige herʒogin,
So bin ich Hildebrand der alte,
der liebſte vater dein.'
Er ſchloß im auf ſein gülden helm
und küſt in an ſein mund:
'nun můß es gott gelobet ſein!
wir ſind noch beide geſund.'

"Ach vater, liebſter vater!
die wunden die ich dir hab geſchlagen
Die wolt ich dreimal lieber
in meinem haupte tragen."
'Nun ſchweig, du lieber ſune!
der wunden wird gut rat,
ſeit daß uns gott beide
ʒuſammen gefüget hat.'

Das weret von der none
bis ʒu der vesperʒeit,
Bis daß der jung herr Alebrand
gen Berne einher reit;
Was fůrt er an ſeinem helme?
von gold ein krenʒelein;
was fůrt er an der ſeiten?
den liebſten vater ſein.

Er fůrt in mit im in ſein ſal
und ſatʒt in oben an'n tiſch,
Er bot im eſſen und trinken
das däucht die mutter unbillig:
"'Ach ſune, lieber ſune!
iſt der eren nicht ʒu vil,
daß du mir ein gefangnen man
ſetʒſt oben an den tiſch'"

"Nun ſchweige, liebe mutter!
ich wil dir new mär ſagen:
Er kam mir auf der heide
und het mich nahet erſchlagen;
Und höre, liebe mutter!
kein gefangner ſol er ſein:
es iſt Hildebrand der alte,
der liebſte vater mein.

Ach mutter, liebe mutter,
nun beut im ʒucht und er!"
Do hub ſie auf und ſchenket ein
und trugs im ſelber her;
Was het er in ſeinem munde?
von gold ein fingerlein,
das ließ er inn becher ſinken
der liebſten frawen ſein.