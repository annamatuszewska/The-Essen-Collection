
1. Jch ʒeunt mir nechten einen ʒaun,
darumb bat mich mein gſpil,
Wol umb ein freundlichs wurʒ-
gertlein,
darinn was freuden vil,
das wunnigliche ſpil.

2. Er ſprach: "gott grüß euch, fraw
gertnerin!
wölt ir nit verübel haben,
Jch will euch ſtecken ʒwei beumelein
die ſollen muſcat und neglein tragen,
das ſolt ir von mir haben.

3. Der dem ʒeltner den ʒaum aufbindt
das gefellt im von herʒen wol;
Es klingen die eſt von rotem gold,
die vöglein ſingen wol:
mein ſeins lieb hat mich hold.

4. Das wurʒgertlein iſt wol verʒeunt,
es iſt nit offenbar;
Gůter geſell, mach dich auf die fart
und mach dich ʒu ir dar,
machs gertlein offenbar!

5. Der dem ʒeltner den ʒaum aufbindt
das gefellt jm je lenger je baß;
Jch hab der lieben alſo lang gedient,
was gab ſie mir ʒu lon?
ein kranʒ von haberſtro.

6. Der mit katʒen gen acker fert,
der egt mit meuſen ʒů:
Alſo tůt mancher gůter geſell,
der hat den tag kein rů,
die lange nacht darʒů.

7. Wer ein pferd am baren hat,
ʒů fůß darf er nit gan;
Welche meit allen nit ſchlafen mag,
die nem diſe fasnacht einen man
und ʒiech mit freuden dran.

8. Und wer des weins nit trinken mag,
der iſt nit unſer fůg,
Der ʒiech in das bairiſch Schwaben-
land
da findt er waſſers gnůg.

9. Der uns diſes liedlein ſang
von newen geſungen hat,
Das hat getan der ʒeltner und ſein
knecht,
ʒů Dannenburg in der ſtat,
ſo frei geſungen hat.

10. Singt er uns das, er ſingt uns
mer,
er hats ſo frei geſungen.
Gott behüt allen frawen ir er!
es iſt unter die radſchmid kommen,
ſie habens ſo frei geſungen.
