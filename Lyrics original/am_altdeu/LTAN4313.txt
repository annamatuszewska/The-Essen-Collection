Groß lieb thut mich beʒwingen, daß ich muß heben an von einem kempfer ſingen, der was ſo wol gethan.

2. Den kempfer wil ich nennen,
daß ir künt merken wie
Und eigentlich erkennen,
er iſt gots ſune ie.

3. Der kempfer tugentleiche
nam im für einen ſin:
Aus ſeines vaters reiche
ſchickt er ſein boten hin.

4. Ʒu einer ſchön jungfrawen
wol in dem niderland,
Die wolt er geren ſchawen,
der er ſeinen boten ſandt.

5. Wo̊llen ir ſie auch kennen
die jungfraw innigleich?
Gabriel to̊t ſie nennen
und ſpricht gar tugentleich.

6. Do er ſie grüßt geſchwinde
ſprach: 'Ave Maria',
Mit worten alſo linde:
'plena gracia!'

7. Er pflag auch ſüßer Worte
bei der jungfrawen rein,
Daß im aufſchlüß die porte
und ließ in ʒu ir ein.

8. Die jungfraw griff an ir herʒe
und ſprach: "ach, wer iſt der,
Der in frölichem ſcherʒe
begeret ʒu mir her?"

9. Der bot der antwort' ſchiere:
'er iſt ſo gweltigleich,
Er kumt herab ʒu dire,
er macht euch alle gleich.'

10. Maria ſprach mit ʒüchten:
'ich tu keins mans begeren.'
"Solt mit megtlichen früchten
ein kind on man gebärn."

11. Gotts ſun von ewigkeite
der komt herab ʒu dir!"
Sie ſprach: 'ich bin bereite,
nach deim wort geſchehe mir!'

12. Die welt die ſtund in ſorgen,
mer den fünftauſend jar
in helle grund verborgen,
bis kam der kempfer gar.

13. Das wolt er wider keren
der edel kempfer wert,
Sein ſchweiß umb uns verreren,
und kam herab auf erd.

14. Durch uns ſo ward er junge
wol bei der reinen maid,
Vom höchſten tron entſprungen
aus gotes ewigkeit.

15. Bei dir was er ein ʒeite
wol dreiunddreißig jar,
E daß er gieng ʒu ſtreite,
der edel kempfer klar.

16. Darnach ward man in ſpüren
bei der jungfrawen klar,
Darumb tet ſich aufro̊ren
ſo gar ein große ſchar.

17. Sie teten in auch ſahen
ſo gar mit ſcharpfer wêr;
Er ward auch hart geſchlagen,
der edel kempfer her.

18. Mit geißeln und mit růten,
ein kron mit ſcharpfen dorn
Das leidt er durch ſein gůte
und ſont damit den ʒorn.

19. Ein urreil ward geſprochen
wol ʒu derſelben ʒeit;
Sein ſeit ward im durchſtochen
geſlagen ans kreuʒ ſo breit.

20. Do ſtund Mari elende
und ſach den kempfer an;
Sie wandt ir ſchneweiß hende,
ſprach: 'wem wilt mich hie lan?'

21. Er ſprach ʒu ir mit ſchmerʒe:
"ſich, weib, das iſt dein ſun!"
Darmit brach im ſein herʒe.
den kempfer bitt wir nun,

22. Daß er uns wöll behůten
wol vor ewiger pein.
Maria, durch dein gůten
ſo tů uns hilſe ſchein!

23. Das ſei ʒů lob geſungen
Maria, der reinen maid.
Von ir iſt uns gelungen,
des ſei ir lob geſeit.