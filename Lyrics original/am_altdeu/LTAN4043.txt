1. Die ſiſch im waſſer wonen,
das gwild wol in dem wald:
So halten ſie ʒuſammen
die menſchen jung und alt,
Damit ſie ſich tun meren
gar vil und manigfalt.

2. Beid jung und jung ʒum ſcherʒen
gehört allʒeit ʒuſamm;
Jn irer beider herʒen
brennen die liebesflamm,
Doch daß ſoliches alles
geſchech in gottes nam'!

3. Das jung und auch das alte
ſich im nit reimet wol;
Das alt iſt ungeſtalte,
das jung iſt freudenvoll:
Darum auch ſeines gleichen
ein jeder nemen ſoll!

4. Ʒwei roſinfarben mündlein,
vier äuglein hell und klar,
Auch ʒwei liebhabend herʒelein,
goldfarbes krauſes haar
Gehören allʒeit ʒuſammen:
ſag ich ſtetigs fürwar.

5. Die händlein weiß wie kreiden,
der hals wie helfenbein,
Der ganʒe leib wie ſeiden,
ʒwei weiße ſchenkelein:
Ja alſo wol formieret
ſchön runde brüſtelein.

6. Fromm, freundlich und auch erlich,
darʒu ganʒ tugendſam,
Sag ich ganʒ ungefärlich
das iſt ein guter nam,
Und tut ein jeden ʒieren
gar hoch und wunderſam.

7. Solch tugend hoch ob allen
an euch, jungfräuwelein,
Tut mir ſo wol gefallen,
ach herʒigs herʒelein!
Seid wolbekant, doch ungenant,
laßt mich eur diener ſein!

8. Jn ʒüchten und in eren
wie ſichs gebüren will,
So kans uns niemand weren
allʒeit wol in der ſtill;
Herʒliebelein, bei euch ʒu ſein,
wünſch ich mir oft und vil!

9. Von euch will ich nit laſſen,
ſolls koſten auch mein blut!
Das ſag ich euch der maßen,
halt euch in guter hut!
Frölich ir ſeid ja alle ʒeit,
nemt euch ein friſchen mut!

10. Allhie auf diſer erden
iſt nichts das mich erfreut
Als euer ſchön geberden
und eur holdſeligkeit,
Eur ʒarte ſtimm, ſo leis und rein
für alles euer freundlichkeit.

11. Ach gott was große ſchmerʒen
und überſchwere pein
Fül ich in meinem herʒen,
ach herʒigs herʒ allein!
Der liebe feur, ganʒ ungeheur
das brennet mich allein.

12. Tut doch mein junges leben
erhalten ʒu der ſtund!
Jr könts nemen und geben,
ſag ich aus herʒengrund.
Darum fangt an und löſcht die flamm,
ſo werde ich geſund!