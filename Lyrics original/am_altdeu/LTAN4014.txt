1. Jch ſpring an diſem ringe
des beſten ſo ichs kan,
Von hübſchen frewlein ſingen
als ichs geleret han.
Jch reit durch fremde lande,
da ſach ich mancher hande,
wo ich die frewlein fand.

2. Die frewelein von Franken
die ſich ich alʒeit gern,
Nach in ſten mein gedanken,
ſie geben ſüßen kern.
Sie ſeind die feinſten dirnen;
wolt got, ſolt ich in ʒwirnen,
ſpinnen wolt ich lern.

3. Die frewelein von Swaben
die haben gulden har,
Sie dürfens friſchlich wagen,
ſie ſpinnen über jar;
Der in den flachs wil ſwingen,
der muß ſein nit geringe;
das ſag ich euch fürwar.

4. Die frewelein vom Reine
die lob ich oft und dick:
Sie ſind hübſch und ſeine,
und geben freuntlich blick.
Sie künnen ſeiden ſpinnen,
die newen liedlein ſingen,
und ſeind der lieb ein ſtrick.

5. Die frewelein von Sachſen
die haben ſcheuren weit;
Darin do poßt man flachſe
der in der ſcheuren leit.
Der in den flachs wil poſſen,
muß haben ein flegel groſſe,
dreſchend ʒu aller ʒeit.

6. Die frewelein von Bairen
die künnen kochen wol;
Mit käſen und mit eiren
ir kuchen die ſind vol.
Sie haben ſchöne pfannen
weiter dann die wannen
heißer dann ein kol.

7. Den frewlein ſol man hofieren
alʒeit und weil man mag,
Die ʒeit die kommet ſchiere
es wirt (?) ſich alle tag.
Nun bin ich worden alte,
ʒum wein muß ich mich halten
all dieweil ich vermag.