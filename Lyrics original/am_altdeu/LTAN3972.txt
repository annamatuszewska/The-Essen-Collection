1. Wie kumpts daß ich ſo traurig bin?
mein můt und freud iſt gar dahin,
iſt mir ʒu trauren komen;
Wer ich ſo witʒig fert als hewr,
kein weib het ich genomen, genomen.

2. Jch meint: wenn einer ein frewlein
het,
ſie tet was er ſie hieß und bet,
kurʒweil mit ir ʒů haben;
Das lange meſſer henket ſie an,
das kurʒ wil ſie nit tragen, ja tragen.

3. Und wenn ich nun gen markt wil gon,
ſie meint ich ſol ſie mit mir lon,
rock und mantel ʒů kaufen,
Rock und mantel des beſten tůch,
macht mir mein rößlein laufen, ja
laufen.

4. So tů ich als ein biederman,
ein graues röcklein kauf ich ir an,
ſie ſpricht, ſie wölls nicht tragen.
Es iſt ein wunder böſes weib,
ſolt ir all vier abſchlagen, ja ſchlagen.

5. Wenn ich unter die metʒ wil gon,
ſpricht ſie ſolts unterwegen lon,
das beſt fleiſch ſolt mir kaufen,
Und wenn ichs unterwegen wolt lon,
das har tets mir ausraufen, ja
ausraufen.

6. Wenn ſie des nachts wil ſchlafen gon,
ſie můß ein halbpfund ſchandlen hon,
damits iren belʒ tůt flöhen;
Sie iſt ein ſeltſam böſes weib,
ich kan nicht bei ir bleiben, ja bleiben.

7. Wenn ſie des morgens wil aufſton,
ſie můß ein wüllins tüchlin hon,
damits ir backen tůt reiben:
Wenn ſie auf die gaß wil gan,
daß ſie ir rot tůn bleiben, ja bleiben.

8. Sobald ſie aus dem haus wil gon,
ein maß roſwaſſer můß ſie hon,
den biſamapfel an der ſchnůr,
Das ʒeucht ſie aus der kiſten herfůr;
bei ir wil ich nicht bleiben, ja bleiben.

9. Und wenn ſie aus dem haus wil gon,
ein halben batʒen můß ſie hon,
ins krämers haus tůt ſie laufen:
'Ach krämer, lieber krämer mein,
gibmir die feigen ʒů kaufen, ja kaufen.'

10. Und wenn ſie in die kirchen wil gon,
ſie müß ein vierling gufen hon,
damits ir ſchleier tüt heften;
Es iſt ein wunderſchönes weib,
wil lenger bei ir bleiben, ja bleiben.

11. So bald ſie aus der kirchen get,
ʒwo ſtund bei gvatter Margret ſtet,
die ſcher die tůn ſie ſchleifen;
Es ſchnei, es reg, es we der wind,
von einander tüns nit weichen, ja
weichen.

12. 'Hör ʒů, mein gvatter Margret ʒwar,
mein ſchelm mich geſtern nam beim har
und gab mir vil der maulbiren,
Daß ich umb den tiſch und wend
damit tet umbher ʒwiren, ja ʒwiren.'

13. Und wenn ſie in den ſtall wil gon,
ſie můß ein par pantöffel hon,
die kůe die tůt ſie melken,
Es iſt ein ſeltſam böſes weib,
tůt nichts denn flůchen und ſchelten,
ja ſchelten.

14. Und wenn ſie in das bad wil gon,
ſie můß ein vierling ſeife hon,
damits ir haut tůt reiben;
Es iſt ein eitel böſes weib,
ich kan nicht bei ir bleiben, ja bleiben.

15. Hamman Deich iſt ein erlich man,
ſitʒt auf ein roß und reit darvon,
kurʒweil kan er nit treiben,
Er hat ein wunder böſes weib,
bei ir kan er nicht bleiben, ja bleiben.

16. Er iſt ein leiden böſer mutʒ,
ſie ſchafft den ganʒen tag kein nutʒ,
im haus kan ſie nit raſten,
Es iſt ein wunder böſer mutʒ,
tůt nichts dann greifen und taſten,
ja taſten.

17. Der uns das liedlein new geſang,
von newen hat geſungen,
er ſingt uns das und ſingt uns mer
Aus herʒen grund nach ſeiner ger,
iſt im gar wol gelungen.

18. Und da das liedlein ward gemacht,
das geſchach an einer boſſel nacht,
bei ir kunt ichs nit bleiben;
Es war ein ſeltſam böſes weib,
den teufel mit ʒů vertreiben, vertreiben.