1. Jch armer man, was hab ich gtan,
daß ich ein weib hab gnommen!
Jch het es wol under wegen lan,
ich wer ſein noch wol (be)kommen;
Wie oft es mich gereuet hat,
das kan ich wol ermeſſen!
alʒeit muß ich in hader ſtan
ʒum bet und auch ʒum eſſen.

2. Wenn ich des nachts wil ſchlafen gan
und freuntlich mit ir ſcherʒen,
Mit mir facht ſie ein hader an,
der bringt mir heimlich ſchmerʒen.
Sprich ich ʒu ir: ruck her ʒu mir,
ſie tut ſam ſeis entſchlafen;
wil ich vil kurʒweil mit ir han,
ſo muß ichs von ir erkauſen.

3. Den kauf treib ich ſo lang im jar,
damit bleib ich bei hulden
Mit meiner frawen, ſag ich für war,
die hand muß ich ir vergulden:
Gulden ketten und ſchauben wil ſie han,
merkt auf, ir jungen knaben!
alſo geſchicht eim alten man,
der ein junges weib wil haben.