1. Könt ich von herʒen ſingen
ein hübſche tageweis
Von lieb und bittern ſchmerʒen!
nun merket auf mit fleiß:
Wie es eins königs tochter ergieng
mit einem jungen grafen,
nun hört groß wunderding!

2. An ires vaters hofe
manch edler ritter was,
Noch liebet ir der grafe
auf erd für alles das,
Was gott durch ſein weisheit beſchuf;
heimlich aus berrübten herʒen
tet ſie gar manchen ruf:

3. 'Herr gott, ſend mir das glücke
daß er mein herʒ erkenn!
Lös mir auf band und ſtricke,
fraw Venus, edle mein!'
Wie der jungfraw im herʒen was,
alſo was auch dem grafen
allʒeit on unterlaß.

4. Keins dorft dem andern öffnen
was in im herʒen lag,
Ein jegliches tet hoffen
ein ſelden reichen tag
Der doch ʒuletʒt mit jamer kam,
eins tet dem andern ſchreiben
und legten hin ir ſcham.

5. Ein tag der ward gemeldet
ʒu einem brunnen kalt,
Der lag fern in dem felde
vor jenem grünen wald;
Der e käm ʒu des brunnen fluß,
der ſolt des andern warten,
alſo was ir beſchluß.

6. Die jungfraw tet ſich ʒieren
in einen mantel weiß,
Jr brüſt tet ſie einſchnüren,
vermachts mit ganʒem fleiß;
Auch ſprach die edel jungfraw ſchon:
'kein man ſol mich aufpreiſen
dann eines grafen ſon.'

7. Da ſie kam ʒu dem brunnen
ſie fand vil frewd und luſt,
Sie dacht: 'ich hab gewunnen,
mein trawren iſt verduſt;
Aus aller not bin ich erlöſt;
o gott, daß ich ſäh her reiten
mein hoffnung und mein troſt!'

8. Ʒuhand lief aus dem walde
ein grimme löwin her;
Die jungfraw lief gar balde
und floh von dannen fer,
Und kam ſo fer denſelben tag,
iren mantel ließ ſie ligen:
daraus kam not und klag.

9. Die löwin gebar ir jungen
wol auf dem mantel gut,
Der mantel was beſprenget
mit ſchweiß und rotem blut;
Darnach die löwin wider gieng
ʒum wald mit iren jungen,
da kam der jüngeling.

10. Da er den mantel fande
beſprengt mit blut ſo rot,
Da ſchrie er laut ʒuhande:
'o we, mein lieb iſt tot!
Da ſie mich nit gefunden hat,
ſie hat ſich ſelbs ertödet;
o we der großen not!'

11. Nu muß es gott erbarmen
tet er ſo manchen ruf:
'O we, o we mir armen
ſeit daß mich gott beſchuf!'
Sein ſchwert das ʒog er aus der ſcheid:
'kom mir ʒu meinem ende,
Maria, du reine meid!

12. Wie haſt du mein vergeſſen,
wo iſt das edle weib?
Hand ſie die tier gefreſſen,
ſo koſt es meinen leib.
Jſt ſie durch mich geſtorben hie,
iren leib wil ich beʒalen.'
er fiel nider auf beide knie.

13. 'Gott geſegen dich mon und ſonne,
desgleichen laub und gras!
Gott geſegen dich frewd und wonne,
und was der himel beſchloß!'
Sein ſchwert das ſtach er durch
ſein herʒ:
'es ſol kein weibesbilde
nimmer durch mich leiden ſchmerʒ!'

14. Da es ward um den abend,
die jungfraw wider kam,
Ʒu dem brunnen ſich nahet,
ein tödlich herʒ vernam.
So bitterliche klag fürwar,
ſie wand ir ſchneweiße hende,
rauft aus ir gelbes har.

15. Die jungfraw fiel darnider,
gar oft ir da geſchwand;
Wenn ſie aufblicket wider,
ir onmacht ſie empfand.
Das trieb ſie alſo dick und vil
bis an den liechten morgen,
ir klac ich kürʒen wil.

16. Die jungfraw tet ſich neigen
wol auf den grafen ſchon:
'Gott geſegen dich, erb und eigen
und königliche kron!
Desgleichen fewr, waſſer, luft und
erd!'
indem tet ſie aufſpringen
und ʒog aus im ſein ſchwert.

17. Das ſchwert begunt ſie ſtechen
durch ir betrühtes herʒ:
'Gott wöllſt nit an mir rächen
die ding ʒu bitterm ſchmerʒ!
So es warlich am tage leit,
die liebe überwindet
all ding in diſer ʒeit.

18. Haſt du mich aufgegeben,
land, leut, er und auch gut:
Verʒeret hie dein leben
und auch verʒert dein blut;
Du haſt gemeint, ich ſei ermordt,
da wil ich bei dir bleiben
ewiglich hie und dort!' -

[19. Damit wil ich beſchließen
die ſchöne tageweis.
Herr, durch dein blutvergießen
gib uns das paradeis.
Das lied ſchenk ich einer jungfraw
rein,
durch ſie wolt ich auch ſterben
auf erd, möcht es geſein!]
