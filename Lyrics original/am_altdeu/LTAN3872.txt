1. Wach auf, meins herʒen ein ſchöne,
ʒart allerliebſte mein!
Jch hör ein ſüß getöne
von kleinen waldvögelein,
Die hör ich ſo lieblich ſingen,
ich mein, ich ſehe des tages ſchein
von Orient her dringen. 

2. Jch hör die hanen kreen,
ich ſpür den tag darbei,
Die külen windlein ween
die ſternlein leuchten frei,
Singt uns fraw nachtigale,
ſingt uns ein ſüße melodei,
ſie meldt den tag mit ſchalle.

3. Der himmel tůt ſich ferben
aus weißer farb in blaw,
Die wolken tůn ſich ferben
aus ſchwarʒer farb in graw.
Die morgenröt tůt her ſchleichen:
wach auf, mein lieb, und mach michfrei!
die nacht wil mir entweichen.

4. Jch ſolt dir ein boten ſenden,
der mir ein botſchaft würb,
Jch forcht, er tů ſich wenden
daß unſer lieb verdürb.
Schick dich ʒu mir alleine,
feins lieb, biß unverʒagt!
in trewen ich dich meine.

5. So darf ich niemants vertrawen,
herʒlieb in diſem fall,
Die klaffer machen uns ein grawen,
der iſt ſo große ʒal.
Wann unſer lieb ſich ſol meiden,
der klaffer findt man überall,
noch wil ich mich nit ſcheiden.

6. Du haſt mein herʒ umbfangen
mit aller inbrünſtigen gir
Jch bin ſo oft gegangen
feins lieb nach deiner ʒir,
Ob ich dich möcht erſehen,
ſo wurd erfreut das herʒ in mir,
die warheit tůn ich jehen.

7. Mein herʒ das leidet ſchmerʒen,
darʒů klegliche pein,
Wo ʒwei herʒen lieb tůn ſcherʒen,
die on einander nit künnen ſein,
Keins tůts dem andern verſagen,
ſo wird erfreut das herʒ in mir,
die warheit můß ich ſagen.

8. Selig ſei der tag und ſtunde
darin du biſt geborn,
Gott grůß mir dein roten munde,
den ich mir hab auserkorn.
Kan mir kein liebere nit werden;
feins lieb, ſchaw daß mein lieb nit
ſei verlorn,
du biſt mein troſt auf erden.

9. Feins lieb, 'merk auf mein ſingen,
es geſchicht in keinem ſcherʒ:
Der klaffer wil mich verdringen
mit ſeinem falſchen herʒ,
Das bringt mir große leiden.
gott geb dir tauſend guter nacht,
von hinnen wil ich ſcheiden.