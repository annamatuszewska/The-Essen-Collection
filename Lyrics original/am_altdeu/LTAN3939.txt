1. Die höchſte freud, die ich gewan,
iſt mir ʒu trauren kummen;
Der unfall hat mirs angetan,
hat mir mein freud genummen;
Und das ſchafft nichts dann ſcheidens
not,
daß ich můß meiden ir mündlein rot,
geſchach mir doch nie ſo leide!

2. Den unmůt, den ich im herʒen trag,
den můß ich länger dulden,
Des hab ich mir ſelbſt vil gemacht,
daran hat ſie kein ſchulden,
Den wil ich tragen bis auf ſein ʒeit,
bis daß mir freud mein unmůt vertreibt,
ſie kan mir kummer wenden.

3. Das neſſelkraut, das ſie mir gab,
das wächſt in irem garten;
Sie ſpilt mit mir und ich mit ir
drei ſchanʒ auf einer karten;
Die erſten ſchanʒ die ich gewan:
daß ſie mir bot ir mündlein ſchon
freundlich in irer liebe.

4. Doch macht ſie mir ein kränʒelein
von feiel und von roſen;
Sie ſprach: "ſetʒ dich ʒu mir herein,
tu freundlich mit mir koſen!"
Sie band mirs kränʒlein auf den hut,
ſie ſprach ʒu mir: "ſei wolgemut,
ich wil bald wider kummen."

5. Jch traw ir wol ʒu aller ſtund,
der ich lang hab gedienet;
Sie hat mich oft gar hoch erfreut,
von mir wird ſie gekrönet.
Sie ſchleuſt mich in ir herʒ hinein
und leſt mich ir befohlen ſein
allʒeit in irer liebe.

6. Do ich am nächſten bei ir was,
tet ichs freundlich umbfahen:
'Geſegen dich gott, du feines lieb,
das laß dir nicht verſchmahen:
Und beut mir dein ſchneweiße hand,
gib mir dein trew ʒů einem pfand,
von dir wil ich nicht weichen!'

7. "Weichſtu von mir, was ſchadt mir
das
ich ſind wol deins geleichen."
Und do ich nächten bei ir was,
tet mir ein heimlichs beichten;
Das beichten das iſt mancherlei:
"feins lieb, du weiſt wol meinen
bſcheid,
von dir wil ich nicht weichen!"

8. 'Ach was hat dir der rocken getan,
daß du nicht magſt mer ſpinnen?
Du ſichſt mich uber die achſel an,
ſam wöl er dir entrinnen.
Feins meidlein, ſo nimm dir wol
der weil,
daß dich der rocken nicht übereil,
grüß mir die ſpinnerinne!'

9. Der uns das liedlein hat gedicht
und newes hat geſungen,
Eim rockenmeidlein ʒůgericht,
die lieb hat in beʒwungen.
Er denkt ir oft und wünſcht ir heil,
ſie iſt im umb kein gelt nit feil
die ſelbig ſpinnerinne.