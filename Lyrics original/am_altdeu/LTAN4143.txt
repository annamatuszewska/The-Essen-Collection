1. Gott gnad dem großmechtigſten keiſer
frumme,
Maximilian, bei dem iſt aufkumme
ein orden, durchʒeucht alle land
Mit pfeifen und mit trummen:
landsknecht ſind ſie genant.

2. Faſten und beten laſſen ſie wol
bleiben
und meinen: pfaffen und münich
ſollens treiben,
die haben davon iren ſtift,
Daß mancher landsknecht frumme
im gartſegel umbſchifft.

3. Jn wammes und halbhoſen můß er
ſpringe,
ſchne, regen, wind alles achten geringe
und hart ligen für gůte ſpeis,
Mancher wolt gern ſchwitʒen,
wenn im möcht werden heiß.

4. Alſo můß er ſich in dem land umb
keren
bis er erhört von krieg und feindſchaft
der herren,
darnach iſt im kein land ʒů weit,
Darein lauft er mit eren
bis er auch findt beſcheid.

5. Erſtlich můß er ein weib und flaſchen
haben,
darbei ein hund und einen knaben:
das weib und wein erfrewt den man,
Der knab und hund ſol ſpüren,
was in dem haus tut ſtan.

6. Das was der brauch, gewonheit bei
den alten,
alſo ſol es ein ieder landsknecht
halten:
würfel und karten iſt ir geſchrei,
Wo man hat gůten weine,
ſollen ſie ſitʒen bei.

7. Da ſollen ſie von ſtürmen, ſchlachten
ſage,
da müſſen ſie warten nacht und tage,
darumb ſo tůt in lernens not,
Wie man mit langen ſpießen
proceſſiones hot.

8. Wenn ſie dann ir capitel wöllen
halte,
mit ſpieß und helleparten ſieht mans
balde
ʒum fenlein in die ordnung ſtan,
Dann tüt der haubtman ſagen:
'die feind wöll wir greifen an!'

9. Darnach hört man groß geſchütʒ
und kleine,
'her! her!' ſchreien die frummen allgemeine,
ſo hebt ſich an das ritterſpil,
Mit ſpieß und helleparten
ſicht man ir ſechten vil.

10. 'Lerman, lerman!' hört man die
trummen ſpechte,
darbei ſetʒens die iren rechte:
ein grüne heid iſts richters bůch,
Darein ſchreibt man die urteil
bis eim rinnts blüt in d'ſchuch.

11. Jn dem orden findt man gar ſeltſam
knaben,
ſie laufen an ſtett und ſchloß und
graben,
des můß man ieʒund haben acht:
Wo der orden regieret,
werden lär hofſtett gemacht.

12. Wie möchtens doch ein hertern orden
trage?
ſie leiden groß not bei nacht und tage
bis ſie überkummen eins herren huld,
Darbei bleibt mancher tode,
wold bhalten ſeins herren huld.

13. Erſt hebt ſich an die klag der trewen
frawen,
ein jede tůt nach irem man umb
ſchawen;
welcher der ir iſt bliben tod,
Darf nit vor ſchanden lachen,
bis ſie ein andern hat.

14. Darnach helfen ſie das requiem
ſingen,
ſie ſpricht: 'junger man, ich wills
euch bringen!'
ſo hat dann alle lieb ein end,
Jn dem confeſſione
wird ein newes regiment.

15. Das iſt der kriegsleut obſervanʒ und
rechte,
ſang Jörg Graff, ein brůder aller
landsknechte,
unfall hat im ſein freud gewendt:
Wär ſunſt im orden bliben
willig bis an ſein end.