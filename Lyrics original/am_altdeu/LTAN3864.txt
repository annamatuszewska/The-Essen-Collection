1. Wol auf, wir wöllens wecken,
wann es iſt an der ʒeit!
Daß wir ſie nicht erſchrecken,
wo lieb und lieb bei einander leit.

2. Jch hort ein waſſer fließen,
ich meint, es wer der Rein,
Ʒwei braune euglein ſchießen
der lieben ʒum fenſter ein.

3. Jch brach drei lilienbletlein,
ich warf irs ʒum fenſter ein:
'Schlafeſt oder wacheſt?
ſte auf, feins lieb, und laß mich
ein!'

4. "Wie wär im wenn ich nicht ſchliefe
und dich nicht herein ließe?
Jch lig an liebes armen,
ich kan und mag nicht aufeſten."

5. 'Ligſt du an liebes armen,
an liebes ermelein,
So můß es got erbarmen,
daß ichs nit ſelbs ſol ſein!'

6. 'Elend hat mich umgeben,
der jamer tůt mir we,
Deucht mich in meinem ſinne
es ſei mir gleich heur als fert.

7. Seit mich nun niemand haben wil
und niemand achtet mein,
Jch bin ſo lang geſtanden,
ich möcht (feins lieb) erfroren ſein.'

8. "Seit du ſo lang geſtanden biſt,
du möchteſt erfroren ſein:
Ʒeuch bald ab deine kleider,
ſchwing dich ʒů mir an mein bette-
lein."

9. Sie lagen bei einander
bis daß der tag her drang:
'Geſegen dich got, mein feins lieb,
ich ſol und můß darvon!'

10. Das frewlein tet ſich wenden
wol ʒů dem knaben jung:
"Ker dich, feins lieb, herume,
beut mir dein roten mund!"

11. 'Seit ich mich nun můß ſcheiden,
bringt meinem herʒen pein;
Vil lieber wolt ich ſterben,
denn daß ich, feins lieb, von dir
ſol ſein.'

12. Der knab der tet ſich ſchwingen
wol von dem frewlein fein:
'Kumb ich von meinen ſinnen,
denn es nun můß geſchieden ſein.'

13. Und der uns diſes liedlein ſang,
er hats gar wol bedacht,
Hat ers ſo frei geſungen
der lieben ʒů gůter nacht.