1. Der mon der ſtet am höchſten,
d'ſon hat ſich unterton;
Mein feins lieb ligt in nöten,
ach gott! wie ſols im gon!
Jn regen und in wind
wo ſol ich mich hinkeren,
da ich mein feins lieb find?
da ich mein feins lieb find?

2. Mein feins lieb wolt mich leren
wie ich im dienen ſol
Jn ʒüchten und in eren,
das weiß ich ſelbs gar wol.
Und kan auch noch vil mer:
wer ſich ſeins bulen tut rümen
der hat ein kleine er.

3. Manchr get ʒu ſeinem bulen
bei liechtes monen ſchein,
Was gibt ſie im ʒu lone?
ein roſenkrenʒelein,
Jſt grüner dann der kle:
ich muß mich von dir ſcheiden,
tut meinem herʒen we.

4. Ach ſcheiden, immer ſcheiden,
wer hat dich doch erdacht?
Haſt mir mein junges herʒe
aus freud in trauren bracht,
Darʒu in ungemach,
ſei dir, ſchöns lieb, geſungen
alde, ʒu guter nacht!