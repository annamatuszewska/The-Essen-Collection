
1. Ach gott wem ſol ichs klagen
das herʒeleiden mein!
Mein herʒ wil mir verʒagen,
gefangen muß ich ſein;
Jns kloſter bin ich geʒogen
in meinen jungen jarn,
darin ich můſte leben,
kein freud noch luſte haben:
das klag ich allʒeit gott!

2. Ach nun ʒu diſer ſtunde
hört was ich ſagen tů:
Verflůcht ſeind all mein freunde,
die mirs haben bracht darʒů!
Daß ich mich ſol erweren
des nicht ʒu erweren iſt.
mein gůt tůn ſie verʒeren,
mein ſel höchlich beſchweren:
das klag ich von himel Chriſt!

3. Jch weiß ein ander orden,
in diſem bleib ich jetʒ nicht;
Des bin ich innen worden,
das ſeind mir menſchen gedicht,
Darin ich bin verbunden
bis in das ʒwölfte jar,
die warheit hab ich ſunden,
mein ſtrick ſind aufgebunden,
mein andacht iſt verlorn.

4. Den orden, den ich meine,
gott ſelber hat geſtift:
Den ehlichen ſtand alleine;
als man liſt in der ſchrift:
Gott ſprach: es iſt nicht gůte
dem menſchen ʒu ſein allein,
ſo ſchaff wir im noch eine
aus ſeinem fleiſch und beine,
die im da hülfe tůt.

5. Das was Adam und Heva,
die gott ʒuſamen pflicht.
Den orden ſollen halten
und den nicht machen ʒu nicht,
Das brot im ſchweiß erwerben
vor irem angeſicht,
anderſt ſie můſſen verderben
wol in der hellen glut.

6. Dem wöllen wir nachfolgen,
gebeut uns der allmächtig gott,
Chriſt von himel laſſen ſorgen
der uns bhüt vor ſchand und ſpot,
Auf in allein vertrauen,
auf keinen menſchen mer;
welcher kan erneren,
hůten vor falſcher lere,
und nicht dawider ſten.