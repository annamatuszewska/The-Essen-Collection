1. Es het ein biderman ein weib,
ir tück wolt ſie nit lan,
Das macht ir grader ſtolʒer leib,
daß ſie bat iren man,
Und daß er für ins hew
nach grůmmat in das gew.

2. Der man der wolt erfüllen
der frawen iren willen,
Er ſtieg heimlich ʒum laden ein
wol auf die düllen;
Sie meint, er wer ins hew
nach grůmmat in das gew.

3. Jndem ſo kam ein junger knab
ins haus gegangen,
Er ward von ſelbem frewelin
gar ſchon empfangen:
'Mein man der iſt ins hew
nach grůmmat in das gew.'

4. Er nam ſie bei der mitte,
er tet ir, ich weiß nit wie;
Der Herman uf der düllen ſprach:
"far ſchon, ich bin noch hie,
Jch bin noch nicht ins hew
nach grůmmat in das gew."

5. "'Ach trauter, lieber Herman,
nun verʒeihe mir das!
Jch wil dir all mein lebenlang
kochen deſter baß;
Jch meint, du werſt ins hew
nach grůmmat in das gew.'"

6. "Und wenn ich ſchon nach haberſtro
wer ausgegangen,
Woltſtu dich darumb legen
ʒu andern mannen?
So far der teufel ins hew
nach grůmmat in das gew!"