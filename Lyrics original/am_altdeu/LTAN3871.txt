1. Jch hört ein frewlein klagen
fürwar ein weiblichs bild,
Jr herʒ wolt ir verʒagen
nach einem ritter mild;
Sprach ſich die fraw mit lüſten:
'er leit mir an den brüſten,
der mir der liebſte iſt.'

2. Die ʒwei die teten raſten
nit gern ein halbe ſtund;
Der wächter ob dem kaſten
den hellen tag verkündt;
Er tet ſein hörnlein ſchellen:
"fraw, wecket euern gſellen!
wann es iſt an der ʒeit."

3. "So wolt ich gerne wecken
den allerliebſten mein,
Jch ſorg, ich tun erſchrecken
das junge herʒe ſein.
Er iſt meins herʒen gſelle,
er ſei gleich wo er wölle,
wie gern ich bei im wolt ſein!"

4. 'Ach ſcheiden, immer ſcheiden
und wer hat dich erdacht?
Du haſt mein junges herʒe
aus freud ʒu trauren bracht;
Du haſt mein junges herʒe
aus freuden bracht in ſchmerʒen,
ade! ich far dahin!'


'Wir ʒwei müſſen uns ſcheiden
gegen den liechten tag.
Ach ſcheiden, immer ſcheiden,
wer hat dich doch erdacht?
Muß ich von dir mich ſcheiden,
gſchicht meim herʒ groß leiden:
alde, ʒu guter nacht!'