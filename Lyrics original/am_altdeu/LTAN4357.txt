1. Ein feſte burg iſt vnſer Gott,
Ein gute wehr vnd waffen,
Er hilfft vnns frey aus aller not,
die vns ytʒt hat betroffen,
Der alt bo̊ſe feind,
mit ernſt ers ytʒt meint,
gros macht vnd viel liſt
ſein grauſam rüſtung iſt,
auff erd iſt nicht ſeins gleichen.

2. Mit vnſer macht iſt nichts getan,
wir ſind gar bald verloren,
Es ſtreit fur vns der rechte man
den Gott hat ſelbs erkoren,
Fragſtu, wer der iſt?
Er heiſt Jheſu Chriſt,
Der Ʒerr Ʒebaoth,
Vnd iſt kein ander Gott,
Das felt mus er behalten.

3. Vnd wenn die welt vol Teuffel wehr
vnnd wolt vns gar vorſchlingen,
So fürchten wir vnns nicht ʒu ſehr,
Es ſol vns doch gelingen.
Der Fürſt dieſer welt,
wie ſawr er ſich ſtellt,
thut er vnns doch nicht,
Das macht er iſt gericht,
Ein wörtlin kan yhn fellen.

4. Das wort ſie ſollen laſſen ſtahn,
vnnd kein danck daʒu haben,
Er iſt bey vns wol auff dem plar
mit ſeinem geiſt vnd gaben,
Nemen ſie uns den leib,
gut, eher, kindt vnnd weib,
las faren dahin,
ſie habens kein gewin,
das reich muß vns doch bleiben.