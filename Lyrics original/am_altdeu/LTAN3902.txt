1. Es iſt ein ſchne gefallen
wann es iſt noch nit ʒeit:
Jch wolt ʒu meinem bůlen gan,
der weg iſt mir verſchneit.

2. Es giengen drei geſellen
ſpaʒieren um das haus;
Das meidlein was behende,
es lugt ʒum fenſter aus.

3. Der ein der iſt ein reuter,
der ander ein edelman,
Der dritt ein ſtolʒer ſchreiber,
derſelbe wolt es han.

4. Er tet dem meidlein kromen
von ſeiden ein harſchnur,
Er gabs demſelben meidlein:
'bind du dein har mit ʒu!'

5. "Jch will mein har nit binden,
ich will es hengen lan:
Jch will wol diſen ſommer lang
frölich ʒum danʒe gan"