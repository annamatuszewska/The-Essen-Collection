Jn Gottes Namen fahren wir, Seyner gnaden begehren wir; Verleyh vns die auß güttickeyt, O heylige tryfaltickeyt. Kyrieleiſon!

2. Jn gottes namen faren wir,
ʒu got dem vater ſchreien wir:
behüt uns, herr, vorm ewigen tod,
und tu uns hilf in unſer not!

3. Jn gottes namen faren wir,
ʒu unſerm heiland rufen wir,
daß er uns durch die marter ſein
machen woll von den ſunden rein.

4. Jn gottes namen faren wir,
vom heilgen geiſt begeren wir,
daß er woll erleuchten uns
durch die rechte götliche kunſt.

5. Jn gottes namen faren wir,
Maria ʒu dir kommen wir,
dein vorbitt wolſt mitteilen uns
und erlangen die gnad deins ſuns.

6. Jn gottes namen faren wir,
alle heiligen bitten wir,
daß ſie durch Chriſtum unſern herrn
des vaters hult für uns begern.

7. Jn gottes namen faren wir,
in dich allein, herr, glauben wir:
behüt uns vor des teüfels liſt,
der uns allʒeit nachſtellen iſt.

8. Jn gottes namen faren wir,
auf dein tröſtung, herr, hoffen wir:
gip uns friden in diſer ʒeit,
wend von uns alles herʒenleit.

9. Jn gottes namen faren wir,
ſeiner verheißung warten wir.
die frucht der erden uns bewar,
davon wir leben das ganʒe jar.

10. Jn gottes namen faren wir,
kein helfer on in wiſſen wir:
vor peſtilenʒ und hungersnot
behüt uns, lieber herre got!

11. Jn gottes namen faren wir,
allʒeit dir, herr, vertrauen wir;
mach rein die kirch von falſcher ler
und unſer herʒ ʒur warheit ker.

12. Jn gottes namen faren wir,
welchen allein anbeten wir;
vor allem übel uns bewar!
herr, hilf uns an der engel ſchar!