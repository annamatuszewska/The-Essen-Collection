1. Es ligt ein ſchloß in Oeſterreich,
das iſt ganʒ wol erbawet
Von ſilber und von rotem gold
mit marmelſtein vermauret.

2. Darinne ligt ein junger knab
auf ſeinen hals gefangen
Wol vierʒig klafter tief unter der erd
bei nattern und bei ſchlangen.

3. Sein vater kam von Roſenberg
wol vor den turm gegangen:
'Ach ſone, liebſter ſone mein,
wie hart ligſtu gefangen!

4. "Ach vater, liebſter vater mein!
gar hart lig ich gefangen,
Wol vierʒig klafter tief unter der erd
bei nattern und bei ſchlangen."

5. Sein vater ʒu dem herren gieng:
'gebt uns los den gefangen!
Drei hundert gülden die wol ich euch
geben
wol für des knaben ſein leben.'

6. "'Drei hundert gülden die helfen da nicht,
der knabe der muß ſterben:
Er tregt von gold ein ketten am hals,
die bringt in um ſein leben.'"

7. 'Tregt er von gold ein ketten am hals,
hat er ſie doch nicht geſtolen,
Hat im ein ʒarte jungfrawe verert,
darbei hat ſie in erʒogen.'

8. Man bracht den knaben wol aus dem
turm,
man gab im das ſacramente:
"Hilf reicher Chriſt vom himel herab!
es get mir an mein ende."

9. Man bracht in ʒum gericht hinaus,
die leiter muſt er ſteigen:
"Ach meiſter, lieber meiſter mein,
laß mir ein kleine weile!"

10. ""Ein kleine weile laß ich dir nicht,
du möchteſt mir ſonſt entrinnen;
Langt mir ein ſeiden tüchlein her,
daß ich im ſein augen verbinde!""

11. "Ach meine augen verbind mir nicht,
ich muß die welt anſchawen,
Jch ſihe ſie heut und nimmermer
mit meinen ſchwarʒbraunen augen."

12. Sein vater beim gerichte ſtund,
ſein herʒ wolt im ʒerbrechen:
'Ach ſone, liebſter ſone mein!
deinen tod wil ich ſchon rechen.'

13. "Ach vater, liebſter vater mein,
meinen tod ſolt ir nicht rechen!
Bringt meiner ſelen ein ſchwere pein,
umb unſchuld wil ich ſterben.

14. Es iſt nicht umb mein ſtolʒen leib
noch umb mein junges leben,
Es iſt umb mein fraw mutter da-
heim,
die weinet alſo ſere."

15. Es ſtund kaum an den dritten tag,
ein engel kam vom himel:
Man ſolt den knaben nemen ab,
ſonſt würd die ſtat verſinken.

16. Es ſtund kaum an ein halbes jar,
der tod der ward gerochen:
Es wurden mer dann dreihundert man
umbs knaben willen erſtochen.

17. Wer iſt der uns diß liedlein ſang?
ſo frei iſt es geſungen;
Das haben getan drei jungfrewlein
ʒu Wien in Oeſterreiche.