1. Venus, du und dein kind
Seid alle beide blind,
Und pflegt auch ʒu verblenden
Der ſich ʒu euch tut wenden,
Wie ichs wol hab erfaren
Jn meinen jungen jaren.

2. Amor, du kindlein bloß,
Wem dein vergiftes gſchoß
Das herʒ einmal berüret,
Der wird alsbald verfüret,
Wie ich wol hab erfaren
Jn meinen jungen jaren.

3. Für nur ein freud allein
Gibſt du vil tauſend pein,
Für nur ein freundlichs ſcherʒen
Gibſt du vil tauſend ſchmerʒen,
Wie ich wol hab erfaren
Jn meinen jungen jaren.

4. Drumb rat ich jederman
Von lieb bald abʒuſtan,
Dann nichts iſt ʒu erjagen
Jn lieb dann we und klagen.
Das hab ich alls erfaren
Jn meinen jungen jaren.