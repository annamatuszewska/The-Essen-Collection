1. Jch weiß ein maget ſchone
die tregt den höchſten preis.
Wer ringt nach irem lone,
ſie iſt bei dienſten weis.
Bei ir ſeind ander frawen,
wie blümlein an der awen,
ſie iſt ein lilienreis.

2. Die magd die heiſt Maria,
ſie iſt der gnaden vol.
Daß ſie uns den hern verſöne,
deß iſt ſie mechtig wol.
Deß wollen wir bitten alle
mit inniglichem ſchalle,
daß ſie uns helſen ſol.

3. Jr jungfräwlich gebilde,
ir keuſchheit die iſt ſo groß
Daß ſie ein einhorn wilde
begab in iren ſchooß:
Das war ſo ſtark an kräften,
aus meiſterlichen ſchäften
den himmel er aufſchloß.

4. Von ſternen glanʒ ein krone
die tregt die wolgetan,
Es ſah ſie an dem trone
der fürſt Octavian
Am himmel ſchöner wunne
gekleidet mit der ſunne,
ir ſchemel war der man.

5. Ein kind in lammes weiſe
an iren brüſten lag,
Das war der alte weiſe,
der ſchuf den erſten tag,
Er war ein manlich ritter,
ſein leben war im bitter
all umb unſer ungemach.

6. Sein herʒ ward jme durchſtochen
mit einen ſtäten ſper,
Dadurch het er ʒerbrochen
die hell, ʒerſtört ir her,
Erlöſet ſeine gefangen,
unſer leid iſt all vergangen,
wol uns der guten mär!

7. Er ſtund auf aus dem grabe
der edle fürſte gut,
Er fürt an kreuʒes ſtabe
eine fanen, die war rot,
Er fürt ſie mit großen eren,
ʒum himmel wolt er ſie keren,
verfochten war der tod.

8. Er ſitʒt dar an dem trone
ʒu ſeines vaters hand,
Die engel ſingen ſchone
das Sanctus alleſampt:
Ewiger her Sabaoth,
ein warer menſch und darʒu gott,
Chriſtus iſt er genant.

9. Maria, tröſterinne,
des heilgen geiſtes ſchrein,
Nun bitt für uns gemeine
dein liebes kindelein,
Erwirb uns ablaß der ſünden;
all unſer liebe freunde
laß dir befolen ſein.

10. Verlei uns leibesſtärke
ʒeitlich in unſer not,
Bewar uns vor unſerer ſeinde
ſchwerte,
beſchirm uns leib und gut,
verlei uns gnad und ſtärke
in tugentlichen werken
ſo bleiben wir unverlorn.

11. Maria, tröſterinne,
du rute von Jeſſe,
Wann wir ſolln ſcheiden von hinnen,
mit trewen bei uns ſte,
den rechten weg uns weiſe
ʒum himliſchen paradeiſe,
o mater gratiae!