1. Nur nerriſch ſein iſt mein manier,
nichts bhalten ich begere.
So trink ich lieber wein dann bier,
der narren findt man mere.
Wein iſt mein freud in diſer ʒeit,
ʒu wein bin ich geſchaffen,
wein gibt mir můt und friſcht das
blůt,
wein macht mich luſtig ʒſchlafen,
vol ſein bin ich geſchaffen.

2. Es kompt noch wol, wär vil ʒu frů,
ſolt ich nach weisheit ſtellen;
Nit lenger dürft ich bleiben hie
bei andern gůten gſellen.
Vil weger iſt ʒu diſer friſt,
ich ſei ein trunkner brůder
dann daß ich ſtets beim ſpilen ſäß,
leg tag und nacht im lůder:
ich bin ein voller brůder.

3. Stets ewiglich bleibſt du mein preis,
du edler ſaft der reben;
Der iſt ein tor und nit faſt weis,
der dirs lob nit wil geben.
Wer bůlen wil, můß leiden vil
und oft die nacht erfrieren;
wär nit für mich, lieber wil ich
dem gůten wein hofieren,
kan mir die gurgel ſchmieren.

4. Jſt das war, wein, daß dir went ſein
die brüder all gar holde?
Dem erſten gibſt luſt ʒſchlafen ein,
auch einer nit ſpilen wolte;
Der drit nit vil hofieren wil,
halt keiner widerparten;
rat wie ſol ich nun halten mich?
wil recht dein freundlich warten,
ich tet wol in die karten.

5. Mir leit nicht dran, ge wie es wöll,
der wein tůt mir nur ſchmecken.
Sunſt weiß ich ietʒ kein ungefell,
das mich hart mög erſchrecken;
Denn mir iſt wol, ſo ich bin vol,
das liebet mir im herʒen;
bůlſchaft und ſpil ich meiden wil,
die bringen oft groß ſchmerʒen;
vol ſein liebt mir im herʒen.

6. Wie komt das ietʒt ir brüder all,
daß ir allein wolt trinken?
So bin ich auch ein voller troll,
tů oft ʒun bänken ſinken,
Noch dann ich wolt, daß jeder ſolt
ein frewlin han am baren,
mit dem er ſich ganʒ günſtiglich
und freuntlich möcht bewaren;
doch wil ich mit euch faren.

7. Dein will geſchehe, du volle rott!
gen dir wil ich nit kempfen;
Dann ietʒ groß ſpil mich brächt in
not,
mit dir wil ich verdempfen;
Doch frawen gunſt ward nie umbſunſt
in Sachſen und in Meißen,
die ſackpfeif ſchön macht ſüß getön,
und tůt gar hart da kreiſchen,
ich wil mich dein auch fleißen.

8. Alſo ir geſellen, halt gůt rů,
fleißt euch ʒu großen trinken!
Laßt euch des tranks gnůg tragen ʒů,
dem wein wölln wir erſt winken.
Wir ſehen wol, daß ſein wil vol
der Märker und der Preuße,
Bayer oder Schwab und Frank
lieben das trank,
keiner tůt ſich nit ſaumen,
ʒum wein tůn ſie all raumen.

9. Glück ʒu! ir brüder umb und umb!
mir gfellt vaſt wol ewer ſitten.
Darumb ich ietʒund ʒu euch kumb,
will euch all freuntlich bitten:
Daß ir mich behend in ewr convent
mit gnaden ein wolt ſchreiben!
ſag euch fürwar, daß ich wil gar
ein freier ſchlemmer bleiben;
der wein kan ſchmerʒ vertreiben.

10. Sols ſein, ſchicket ſich mein anſchlag,
wiewol es mir grät ſelten:
Jch trink doch gerne tag und nacht,
acht mich nit ſein ʒu ſchelten.
Trink ich ſchon wein, gſchicht umb
das mein,
ſo iſt es nur umb gelte.
bin ich nit vol, iſt mir nit wol,
wiewol ich ler bin ſelten,
acht keines weibs in der welte.

11. Villeicht geräts, daß ich werd vol
mit andern gůten gſellen,
Und ſolt ich werden taub und toll,
von euch wil ich nit ſtellen.
Ein becher frei, wie groß er ſei,
wil ich euch tůn auswarten,
und ſolt ich ʒwar verſaufen gar
wol hin ʒu diſer farte
ſchlachtſchwert und hellebarte.

12. Hiebei wöllen wirs bleiben lan,
nit weiter wölln wir ſingen.
Der freud wölln wir noch manche
han,
nach luſt tůn wir auch ringen,
On große mů haben gmacht dis
lied
ʒwölf ſchlemmer, braſſer gůte;
an einem tiſch ſaßens alle friſch
mit freiem ſtolʒen můte.
gott bhüt frommen landsknecht
blůte!