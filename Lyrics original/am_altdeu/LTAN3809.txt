2. 'Geſpile, liebſte geſpile mein,
warumb traureſt du ſo ſere?
Ei traureſt du umb deins vaters gut
oder traureſt du umb dein ere?'

3. "Jch traur nit umb meins vaters gut,
ich traur nit umb mein ere:
Wir ʒwei haben einen knaben lieb,
daraus können wir uns nit teilen!"

4. 'Und haben wir ʒwei einen knaben lieb,
können wir uns daraus nit teilen,
Jch wil dir geben meins vaters gut,
darʒu meinen bruder ʒu eigen.'

5. Der knab ſtund unter einer linden,
er hört der red ein ende:
'Hilf reicher Chriſt vom himel hoch!
ʒu welcher ſol ich mich wenden?

6. Wend ich mich ʒu der reichen,
ſo trauret die ſeuberliche;
Jch wil die reiche faren lan,
wil behalten die ſenberliche.

7. Und wenn die reiche das gut verʒert,
ſo hat die lieb ein ende;
Wir ʒwei wir ſind noch jung und ſtark,
groß gut wöllen wir erwerben.'

8. Er nam das megdlein bei der hand,
bei ir ſchneweißen hende,
Er fürt ſie durch den grünen wald
des grünen walds ein ende.

9. Er fürt ſie an das ende,
da er ſeine mutter fand:
'Ach mutter, liebſte mutter,
das megdlein iſt mein allein!'

10. Er gab ir von gold ein ringelein
an ir ſchneweißen hende:
'Siehe da, du feins brauns megdelein,
von dir wil ich nit wenden!'

11. Sie gab im von gold ein krenʒelein,
daß er ir ſolt gedenken:
"Jch hab euch lieb im herʒen mein,
von euch wil ich nit wenken!"