1. Wie geren wolt ich ſingen,
ſo ſicht mich trawren an,
Jch weiß nit ʒu verbringen,
jedoch kan ichs nit lan.
Herr gott, dir tu ichs klagen
den jammer und die not,
ſo ſich vor wenig tagen
newlich hat ʒugetragen,
laß dichs erbarmen, gott!

2. Als man ʒelt fünfʒehnhundert
auch ſechs und ſechʒig jar,
Hat ſich der Türck verwundert
mit einer großen ſchar,
Uns chriſten ʒu bekriegen
mit rauben, mort und brand:
wolt gott ich ſolt es lügen,
es wurd mir leicht verʒiegen,
wolt leiden diſe ſchmach.

3. Ʒiget, die wol erbawet
und auserwelte veſt,
Vor der dem Türken grawet,
bewart aufs allerbeſt,
Darinnen iſt gelegen
graf Niclas von Serin,
mit manchen künen degen,
tat große manheit pflegen,
nach eren ſtund (ſein) ſin.

4. Unſern chriſtlichen kaiſer
hat er ein eid getan,
Als ein alter und greiſer
wolt er den feind beſtan,
Die veſtung nit aufgeben
dem Türken in ſein gwalt,
vil mer darwider ſtreben
dieweil er hat ſein leben,
als irs werdt hören bald.

5. Jm Auguſtmone ſpate
im vorgemelden jar
Berennt der Türk die ſtatte
mit gwalt und großer ſchar;
Mer dann drey hundert tauſend
bracht er gerüſt ins land,
hat darin ſchröcklich gehauſet,
drob manchen chriſten grauſet
wenn ſolches wird bekant.

6. An Sant Johannestage
der enthauptung gewiß,
Jſt war, wie ich euch ſage,
der feind ſich merken ließ,
Der Ʒiget wolt er gewinnen,
auf den tag hant er glück,
das mocht im nicht ʒurinnen,
der graf ward ſolches bald innen,
er merkt im auf ſein tückt

7. Der Türk den ſturm anfienge
auf den gemelden tag,
Wie alles da ergienge
ich nit erʒelen mag;
Mein herʒ iſt mir gar ſchwere
wenn ich gedenk daran,
der Türk wüt grauſam ſere,
man ſchuß hinaus je mere
noch wolt er nicht abelan.

8. Jn ſturmen hat er verloren
der Türk gar manchen man,
Der graf ſo wolgeboren
hat im den ſchaden getan
Mit ſeinen frommen landsknechten,
die wagten leib und gut,
ſie ſtunden bei dem gerechten
und teten manlich ſechten
aus ritterlichem mut.

9. Auch tet der graf vermanen
ſein trewe kriegsleut fromb,
Sie ſolten bei im wonen
und im nit fallen umb.
Bald haben ſie geſchworen
ʒuſammen einen eid;
die ſtat war bald verloren,
der graf ſo wolgeboren
ſtund des in großer leid.

10. Nach dem tet er bald rucken
ins inner ſchloß hinein,
Auf ʒug man die ſchlagbrucken,
das türkiſch her gemein
Tet im gewaltig nachdringen,
erſt ſtellt man ſich ʒur wer,
die büchſen hört man ſingen,
die kugel und ketten klingen,
verdroß den Türken ſer.

11. Man tet gewaltig ſchießen,
vil Türken kamen umb,
Dennoch ſie nicht nachließen,
es war ſer groß die ſumb,
Der Türk mit gwalt tet treiben
ſein volk ʒum ſturm hinan,
welcher wolt dahinten bleiben
den ließ er entleiben,
ſie mußten alle dran.

12. Da nun der graf vername
wie es im werd ergen,
Kein hülf im auch ʒukame,
mocht er nicht lang beſten,
Wolt er umb gnad nicht werben
bei dem türkiſchen hund,
der im dacht ʒu verderben,
drumb wolt er lieber ſterben
e ſein lob gieng ʒu grund.

13. Ʒuletʒt ruft er ʒuſammen
ſein kriegsvolk in der ſtill,
Sprach: 'wer in Chriſtus namen
bei mir verharren will,
Sein leib und leben wagen,
der glob mir an aufs new;
mit dem feind wölln wir uns ſchlagen
da tet ein jeder ſagen:
ſie wolten halten trew.

14. Nachdem ſtellt er ſein ſachen
frölich in gottes hend,
Tat ein ſchlachtordnung machen
es nahet im ſein end,
Dem feind ʒog er ʒuwider
und ſtund ſelbſt voren dran,
er ſtach manchen Türken nider;
alſo wert ſich ein jeder
bis auf den letʒten man.

15. Der Türk het in bei dem leben
gern gefenklich genommen an,
Doch wolt er ſich nicht ergeben
der teuer ritterlich man.
Gleich wie ein löw er ſtunde
mit ritterlichem mut,
ſein leib ward im verwunde,
ʒwen ſchuß er wol empfunde,
da vergoß er auch ſein blut.

16. Endlich iſt er gefallen,
hat ſein geiſt geben auf
Mit ſein kriegsleuten allen;
der feind ſchickt bald hinauf,
Ließ die veſten erkunden
ob noch kriegsvolk drinnen wer,
wo'r ʒwen oder drei ſie funden;
alſo hat er überwunden
der Türk das chriſtlich her.

17. Auch iſt der graf gefunden
wie ich vernommen hab,
Verſert mit manchen wunden,
ſein haupt ſchlug man im ab,
Der Türk gen Rab es ſchicket
ʒu unſerm kaiſer gut;
(ſo) bald er das anblicket,
ſein herʒ im leib verſtricket,
war trawrig ungemut.

18. Das haupt gar würdiglichen
ließ er begraben ſchön;
Es klagt noch arm und reiche
den werden rittersman.
Sein ritterliche taten
preiſt man durch alle land
bei fürſten, potentaten,
bei biſchof und prälaten
wird ſein lob hoch erkant.

19. Chriſtlich und weltlich herren,
habt kein verdruß daran:
Diß lied ſing ich ʒu eren
dem werden rittersman,
Hilf gott, das werd gerochen
ſein ritterlicher tot,
ſein trew hat er nie gebrochen,
das ſei lob im geſprochen,
genad im der ewige gott.