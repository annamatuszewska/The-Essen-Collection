Es tagt in Oſterriche,
die ſun ſchint überal.
So waiſt min wunderſchön lieb,
wa es mich füren ſal.

'War ſol ich dich füren
gür ritter hochgemeit?
Jch lig an liebes arme
und bins beſloßen in.'

"Und ligſt an liebes arme
und biſt beſloßen in,
Es möcht dich wol gerüwen,
das jar ein ende hat."

Das jar das hat ein ende,
die jungfraw tet einen gang
Für ires vaters burge
da ſi den wachter fand.

'Wachter, trüt geſelle,
trit her, ein wort ʒu mir!
Jch hon min lieb verloren,
das leid das klag ich dir!'

"Haſt du din lieb verloren
und klageſt mir din not:
Jch ſach in nächte ſpate
ʒerhowen üf den tot."

'Wachter, du müſt lügen,
darʒu ſeiſt du nit war:
Jch ſach in nächte ſpate
vor minem betlin ſtan!'

"Sachſt du in nächte ſpate
vor dinem betlin ſton:
So müß es got erbarmen,
daß ichs erlogen hon."

Er nam ſi bi der hende,
bi ir ſnewißen hand,
Er fürt ſi üf die ſträſſe,
do ſi in ʒerhowen fand.

Mit ir ſnewißen hende
macht ſi im ein tiefes grab;
Mit iren heißen trähen
ſi im den ſegen gab.