1. Den liebſten bulen, den ich han,
der ligt beim wirt im keller,
Er hat ein hölʒens röcklein an
und heiſt der Muſcateller.
Er hat mich nechten trunken gmacht
und frölich heut den ganʒen tag,
gott geb im heint ein gute nacht!

2. Von diſem bulen, den ich mein,
wil ich dir bald eins bringen;
Es iſt der allerbeſte wein,
macht mich luſtig ʒu ſingen:
Friſcht mir das blut, gibt freien mut,
als durch ſein kraft und eigenſchaft:
nun grüß dich gott, mein rebenſaft!