1. Es het ein meidlein ein reiter hold
für ſilber und für rotes gold,
Daß ſie nit laſſen wolt von im
ſie bſchied in unter ein linden, was
grün.

2. Da kam gut reiter daher geritten,
ſein ſchwarʒer hut war im ʒerſchnitten,
Sein harniſch war mit gold beſchlan:
'ʒart ſchöne jungfraw, was macht ir
da?'

3. "Jch bin ſo lang geſeſſen,
mein bul hat mich vergeſſen;
Wol ſiben jar und einen tag,
daß ich mein feins lieb nit geſehen
hab."

4. Was ʒog er aus ſeiner taſchen?
ein ſchleierlein, was weiß gewaſchen:
'Schön jungfraw, den wil ich euch
ſchenken,
wolt eures bulen nimmer gedenken!'

5. "Und wäre der ſchleier noch ſo lang
daß er vom himel ʒur erden gelang:
Dennoch wil ich in faren lan,
mein feins lieb wolt ich widerumb
han."

6. Was ʒog er von ſeinem finger?
von rotem gold ein ringe:
'Jungfraw, den wil ich euch ſchenken,
wölt ir eures bulen nimmer gedenken!'

7. "Der ring iſt ſchön und iſt auch
gut:
behalt euren ring, ich meinen mut!
Den ring den wil ich faren lan,
mein feins lieb wil ich widerumb
han."

8. 'Was wolt ir dem reiter entbieten
aus lauter lieb und güte?
So iſt doch heut der ander tag,
daß man im ein andres jungfrew-
lein gab.'

9. "Was wolt ich im entbieten
aus traurigem gemüte?
Behüt mir got das edel blut,
daß er mein herʒ erkennen tut!

10. Jch für jetʒt einen betrübten mut,
gleichwie das turteltäublein tut,
Das ſeinen bulen verloren hat,
ſo ſitʒt es auf eim dürren aſt.

11. Sie trinkt das waſſer trübe,
das geſchicht aus lauter güt und
liebe,
Sie betrübts mit iren füßen:
o got, wie iſt die lieb ſo ſüße!"

12. Bald ſtieß er ab ſein eiſern hut,
da erkant ſie in, das edel blut:
"Biſt dus, mein ſchatʒ, ſo iſt mirs
eben;
warumb haſtu dich nicht ʒu er-
kennen geben?"

13. 'Jch hab dich wöllen verſuchen,
hab gedacht, du würdeſt fluchen;
Ʒätteſt du mir einen fluch getan,
du müſt es hie entgolten han.

14. Weil du dich haſt gehalten wol,
ſo biſt du aller tugend vol;
So freu ich mich, ſei wo ich wol,
daß ich dich, herʒlieb, nemen ſol.'

15. Wer iſt der uns diß liedlein ſang?
ein freier reiter iſt er genant,
Er ſingt uns das und noch vil
mer;
got behüt aller jungfrawen ir er!