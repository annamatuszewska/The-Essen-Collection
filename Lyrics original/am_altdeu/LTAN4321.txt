1. Es wolt gut jäger jagen
wol in des himels tron,
Was bgegnt im auf der heiden?
Maria die jungfraw ſchon.

2. Der jäger, den ich meine,
der iſt uns wol bekant,
Er jagt mit einem engel:
Gabriel iſt er genant.

3. Der engel blies ein hörnlein
es lautet alſo wol:
'Gegrüſt ſeiſtu, Maria!
du biſt der gnaden vol.

4. Gegrüſt ſeiſtu, Maria,
du edle jungfraw ſein!
Dein leib der ſol geberen
ein kleines kindelein.

5. Dein leib der ſol geberen
ein kindlein on alle man,
Welchs himel und auch erden
einsmals beʒwingen kan.'

6. Maria, die vil reine,
fiel nider auf ire knie,
Wan ſie bat: "gott von himel!
dein will der geſcheh an mir.

7. Dein will der ſol geſchehen
on pein und ſonder ſchmerʒ."
Da empfieng ſie Jeſum Chriſtum
in ir jungfreulichs herʒ.