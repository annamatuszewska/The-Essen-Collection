1. Und unſer lieben frawen
der traumet ir ein traum:
Wie unter irem herʒen
gewachſen wär ein baum.

2. Und wie der baum ein ſchatten gab
wol über alle land:
Herr Jeſus Chriſt der heiland
alſo iſt er genant.

3. Herr Jeſus Chriſt der heiland
iſt unſer heil und troſt,
Mit ſeiner bittern marter
hat er uns all erloſt.

4. Und unſer liebe fraue
die trug ein kindelein,
Darvon wöln wir ſo ſingen
und wöllen frölich ſein.

5. Auch unſer liebe frawe
die ʒog gen Bethlehem,
Sie gebar ir liebs kind Jeſum
ʒu troſt der Chriſtengemein.

6. Und da ſie es geboren hatt,
ſie ſah ir liebs kind an,
Sie knieet auf ein marmelſtein
und bett es alsbald an.

7. Auch unſer liebe frawe
die ʒog ir kindlein ſchon,
Das ſollen wir hören gerne:
was gab gott ir ʒu lon?

8. Und unſer liebe frawe
begeret anders nicht,
Dann nur die arme chriſtenheit,
ſo wär es ſchon gericht.

9. Alſo ſprach gott der herre
wol ʒu der mutter ſein:
'Und welchen ſünder du begerſt,
derſelbig der ſei dein!'

10. Ʒu eren unſer frawen
gen wir in ir bethaus,
Gereuen uns unſer ſünden,
ſo gen wir ledig heraus.

11. Und unſer liebe fraue
die hat der kirchen vil,
Darein get mancher ſünder,
den ſie begnaden will.

12. Für ſie will ich auch bitten,
für frawen und für man:
Selig werden alle pilgram,
die ſie recht ruſen an.

13. Und unſer liebe frawe
wöll uns nicht verlaßen,
Hat ſie der armen pilgram vil
auf irem weg und ſtraßen.

14. Ʒu eren unſer frawen
ſingen wirs lobgeſang:
Von nun an bis in ewigkeit
ſei gott im himmel dank!
Kyrie eleiſon!