1. Von üppiglichen dingen
ſo wil ichs heben an,
Ein abenteür ʒu ſingen,
die ich geſehen han:
Es geſchach an einem danʒe
an einem abent ſpat,
da ſach man umbher ſchwanʒen
ein magt mit irem kranʒe
gar glat von ſtat,
von hübſcher wat,
die magt was krat;
der baur trůg an ein panʒer,
der mit jr umbher trat.

2. Ʒu danʒen hat er willen,
ʒu ſechten hat er luſt,
Jm kopf do het er grillen,
er ſtieß ein an ſein bruſt,
Wo er ein mocht bekommen,
den nechſten den er ſach,
er macht gar vil des krummen
nach art und weis der tummen.
im gſchach ſer gach
noch ungemach;
ſchläg, ſtich und rach
het er im fürgenummen,
ʒů leben manichfach.

3. Er ʒog ſelbſt uf ein reien
wol ʒu der ſelben fart,
Damit er ſich kund ʒweien
mit ſeiner widerpart,
Ʒu dem er trůg ein grollen,
den ſtieß er mit gefer,
hieß in damit ein knollen
ein trunken und ein vollen
er wer nit ler,
ein dadarer
und flucht im ſer;
damit ſchlüg er den trollen
wol nider nach der ſchwer.

4. Da kam ſein brůder Steffel,
der lief im undern ſpieß:
Und trůg ein freies ſcheffel,
ſprach: das hab ich verdrieß;
Tůt dich der puckel jucken,
ſo reib dich her an mich,
du meinſt, du wölſt uns trucken?"
ſein ſebel tet er ʒucken:
"Hüt dich!" ſag ich,
trit hinderſich,
kein wort nit ſprich,
ich hau in dich ein lucken
und gib dir einen ſtich.

5. Von ferren ſchrei ſein vetter,
der höret diſen ſtrauß.
"Fürwar ſind da nit retter,
ſo wird ein hader drauß;
Als köppich tů ich ſchetʒen
mein ohem Haimeran,
er laſt ſich nieman tretʒen,
wan er iſt bei der metʒen;
kumbt dan alſam
wer ſechten kan,
lats redlin gan.
e er ſich dann lat ſetʒen
ſacht er ein jammer an.

6. Da reget ſich erwider
der erſt, der vor im lag,
Er ſprach: "ich ſei nit bider,
wan ich dirs halt vertrag!
Es bleibt nit ongerochen
wol von den freunden mein,
darumb ſo laß dein pochen!
du wirſt von uns erſtochen;
ſteck ein, laß ſein!
behalt das dein
in deinem ſchrein!
ge heim und laß dir kochen
dafür ein dicken brein!

7. Das tet dem üppigen ʒoren,
er tobet faſt als e,
Er ſprach: 'ich wil rumoren,
ich acht nit was es gſte,
Jch hab in meinem ſtalle
ʒwei roß und ʒehen rind,
die wil ich wagen alle;
ich gib dir eins auf d' ſchnalle
geſchwind, nit lind,
daß du wirſt blind
du hůrenkind,
ge hin und nimmer kalle,
e ich dirs maul verbind.

8. Erſt hub ſich ein ſcharmütʒlen
wie in eim wilden heer,
Ein rauſchen und ein glütʒlen
von harniſch und von gwer,
Kurʒweil tet in verleſchen,
ſchlůgen als woltens dreſchen;
einer ſchrei: herbei,
was frůtig ſei!
da ʒwen, da drei.
gaben einander bleſchen,
das dauſchet wie das blei.

9. Es hůb ein weib gar ſere
"waffen" ʒu ſchreien an:
"Ach heut und immer mere!
wo iſt doch unſer man?"
Da ſprach das kleine Gredel:
'dort ligt er in der not,
und hat ein loch im ſchedel,
gehackt in böſem wedel.' -
"ach got, nit lat,
bring vor ſeim tod
vom bäcken drat
ein new gebachens flädel!"
ſein kraft er wider hat.

10. Der amptman was unfrůtig,
er wolt nit bieten frid,
Bis ſie all wurden blůtig,
ʒu letſt da half es nit:
Mit driſchlen, meſſern, ſtangen,
mit ſchwertern ſchlůgens dar,
durch köpf, maul, naſ und wangen
und was einr mocht erlangen;
ſie ʒwar als bar
beʒalten gar,
ir keiner name war,
wo jeder lag am rangen,
glück het an in ſein ſpar.

11. Jr wurden vil verſeret,
verwundt bis in den tod,
Jr freud ſich da verkeret
in jamer und in not:
jr einen můſt man laben,
die ſach was gar verheit,
den andern gar vergraben,
der dritt trůg vil des blawen;
das geit der neid
ʒů ſolcher ʒeit
im widerſtreit
von ſolchen öden knaben,
daß mancher nider leit.

12. Ʒwar ſolcher ʒank und hader
verdirbt die herrſchaft nit,
Den richter und den bader
und auch den pfarherr mit,
Die vier ſein wol genießen
vil baß dann der iſt wund,
es tůt in wol erſprießen
den freütigen verdrießen;
bei bund ʒu ſtund
tůt man in kund
den rechten grund,
ʒu dädigen und ʒu büßen
geben ſie manich pfund.

13. Der diſen ſtrauß erdichtet
und ʒů eim lied gemacht,
Der hat es wol beſichtet
und eigentlich betracht,
Daß er ſich meint ʒu hůten
wol vor der bauren ſchar,
dann wann ſie werden wůten,
ſo hilft an in kein gůten
ganʒ gar für war
käm einer dar,
er wurd ſein gwar:
macht er ir einen blůten,
er müſt da laſſen har.