1. Jch wolt gern ſingen und weiß nit wie,
von einem dirnlein iſt ietʒt nit hie,
lauft in der roſenauen,
Get oft ſchalunʒen auf und ab
und läſt ſich gern anſchauen.

2. Das ſelbig maidlein iſt hüſch und fein,
und trit auf ʒweien pantoffel herein,
kan gar hübſch einher ſchnappen,
Get einer für ſie und grüſt ſie nit recht,
ſie hengt im an ein kappen.

3. Sie ſpricht: er ſei ein rechter narr,
ſo er nichts ʒu ir ſprechen darr,
er gfalt ir nit von herʒen,
Sie wolt gern haben ein frechen knaben,
der flugs mit ir ter ſcherʒen.

4. Jch weiß wol ein der het ſie gern,
er leuchtet ir wie der morgenſtern,
doch mag er ir nicht werden;
Wenns darʒu käm, daß er ſie näm,
ſein glück wär aus auf erden.

5. Sie würd im folgen ja hinder ſich
und würd oft gen den alten ſchlich,
gwonheit iſt bös ʒu laſſen;
Erſt würd ſie gwaltig einher prangen
ʒu kirchen und ʒu ſtraſſen.

6. Die ſach würd ſich erſt ſchicken fein,
ir man müſt decken-mantel ſein,
dann würd ſies erſt wol ſchaffen,
Wenn er ſich nur fein narren ließ,
ſie macht aus im ein affen.

7. Das mag ich mit der warheit jehen,
es iſt deßgleich wol mer geſchehen,
hüt euch, ir jungen gſellen!
Der jetʒt wil greifen ʒu der e,
der darf ſich weislich ſtellen.

8. Der ein pferd kauf, ſchau wie es lauf,
dann ewig iſt ein langer kauf;
das maidlein das iſt geile:
Legt ſich hübſch an und pranget ſchon,
es beut ſich ſelber feile.

9. Domit will ich mein lied beſchlieſſen,
ich förcht, es möcht das maidlein
verdrieſſen,
werd nimmer mit mir tanʒen.
Es gfalt mir auch ein wenig wol,
dann es kann vil kramanʒen.