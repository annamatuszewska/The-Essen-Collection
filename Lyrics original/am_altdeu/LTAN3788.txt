1. Nun wil ich aber heben an
von dem Danheuſer ſingen,
Und was er wunders hat getan
mit ſeiner fraw Venuſinnen.

2. Danheuſer was ein ritter gut
wann er wolt wunder ſchawen,
Er wolt in fraw Venus berg
ʒu andern ſchönen frawen.

3. 'Herr Danheuſer, ir ſeid mir lieb,
daran ſolt ir gedenken!
Jr habt mir einen eid geſchworn:
ir wölt von mir nit wenken.'

4. "Fraw Venus, das enhab ich nit,
ich wil das widerſprechen;
Und redt das iemant mer dann ir,
got helf mirs an im rächen!"

5. 'Herr Danheuſer, wie redt ir nun?
ir ſolt bei mir beleiben;
Jch wil euch mein geſpilen geben
ʒu einem ſteten weibe.'

6. "Und näm ich nun ein ander weib,
ich hab in meinen ſinnen:
So müſt ich in der helle glut
auch ewiklich (ver)brinnen."

7. 'Jr ſagt mir vil von der helle glut
und habt es doch nie empfunden;
Gedenkt an meinen roten mund,
der lacht ʒu allen ſtunden!'

8. "Was hilft mir ewer roter mund?
er iſt mir gar unmere;
Nun gebt mir urlaub, frewlein ʒart,
durch aller frawen ere!"

9. 'Herr Danheuſer, wölt ir urlaub han,
ich wil euch keinen geben;
Nun bleibent, edler Danheuſer,
und friſtet ewer leben!'

10. "Mein leben das iſt worden krank,
ich mag nit lenger bleiben,
Nun gebt mir urlaub, frewlein ʒart,
von ewrem ſtolʒen leibe!"

11. 'Herr Danheuſer, nit redet alſo!
ir tut euch wol beſinnen;
So gen wir in ein kemmerlein
und ſpilen der edlen minne!'

12. "Ewr minne iſt mir worden leid;
ich hab in meinem ſinne,
Fraw Venus, edle frawe ʒart,
ir ſeid ein teufelinne!"

13. 'Herr Danheuſer, was redt ir nun
und daß ir mich tund ſchelten?
Nun ſolt ir lenger herinnen ſein,
ir müßent ſein dick entgelten.'

14. "Fraw Venus und das wil ich nit,
ich mag nit lenger bleiben.
Maria mutter, reine maid,
nu hilf mir von den weiben!"

15. 'Herr Danheuſer, ir ſolt urlaub han,
mein lob das ſolt ir preiſen
Wo ir in dem land umbfart;
nembt urlaub von dem greiſen!'

16. Do ſchied er wider aus dem berg
in jamer und in rewen:
"Jch wil gen Rom wol in die ſtat
auf eines babſtes trawen.

17. Nun far ich frölich auf die ban,
got muß ſein immer walten!
Ʒu einem babſt, der heiſt Urban,
ob er mich möcht erhalten."

18. "Ach babſte, lieber herre mein!
ich klag euch meine ſünde,
Die ich mein tag begangen hab,
als ich euchs wil verkünden.

19. Jch bin geweſen auch ein jar
bei Venus einer frawen,
So wolt ich beicht und buß entpfahn
ob ich möcht got anſchawen."

20. Der babſt hat ein ſteblein in der hand
das was ſich alſo dürre:
"'Als wenig es begrünen mag,
kumbſt du ʒu gottes hulde!'"

21. "Nun ſolt ich leben nur ein jar
ein jar auf diſer erden,
So wölt ich beicht und büß entpfahn
und gottes troſt erwerben."

22. Do ʒog er wider aus der ſtat
in jamer und in leiden:
"Maria mutter, reine magt,
muß ich mich von dir ſcheiden!"

23. Er ʒog da wider in den berg
und ewiklich on ende:
"Jch wil ʒu Venus, meiner frawen ʒart,
wo mich got wil hin ſenden."

24. 'Seid gottwillkumen, Danheuſer!
ich hab ewr lang entboren;
Seid gottwillkumen, mein lieber
herr,
ʒu einem bulen auserkoren!'

25. Das weret an den dritten tag,
der ſtab hub an ʒu grünen;
Der babſt ſchickt aus in alle land:
wo der Danheuſer wer hinkummen?

26. Do was er wider in den berg
und het ſein lieb auserkoren;
Des muß der vierte babſt Urban
auch ewiklich ſein verloren!