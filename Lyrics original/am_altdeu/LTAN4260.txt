1. Da Jeſus an dem kreuʒe ſtund
und im ſein leichnam was verwundt
ſo gar mit bittern ſchmerʒen,
Die ſiben wort, die der herr da ſprach,
die betracht in deinen herʒen.

2. Ʒum erſten ſprach er gar ſüßikleich
ʒu ſeinem vater von himelreich
mit kreften und mit ſinnen:
'Vergib in, vater! ſie wiſſen nit
was ſie an mir verbringen.'

3. Ʒum andern gedenk ſeiner barmherʒigkeit,
die got an den ſchächer hat geleit,
ſprach got gar gnedikleiche:
'Für war, du wirſt heůt bei mir ſein
in meines vaters reiche!'

4. Ʒum drirten gedenk ſeiner großen not,
laß dir die wort nit ſein ein ſpot:
'weib, ſchaw dein ſun gar eben!
Johannes, nim deiner můter war,
du ſolt ir gar eben pflegen!'

5. Nun merkent was das viert wort was:
'mich dürſt ſo hart on unterlaß,'
ſchrie got mit lauter ſtimme:
Das menſchlich heil tet er begeren,
ſeiner nagel ward er entpfinden.

6. Ʒum ſünften gedenk ſeiner barmherʒigkeit,
die got am heiligen kreuʒ ausſchrei:
'mein got, wie haſtu mich verlaſſen!'
Das ellend das ich leiden můß,
das iſt ganʒ über die maßen.

7. Ʒum ſechſt das was gar ein kreftig
wort,
das mancher ſünder auch erhort
aus ſeinem göttlichen munde:
'Es iſt verbracht mein leiden groß
wol hie ʒu diſer ſtunde.'

8. Ʒum ſibenten: 'entvilch ich mich,
vater, in dein hend!'
dein heiligen geiſt du ʒů mir ſend
an meinen letʒten ʒeiten,
Wenn ſich mein ſel von mir wil
ſcheiden
und mag nit lenger beiten.

9. Wer gottes marter in eren hat
und oft gedenkt der ſiben wort,
des wil got eben pflegen
Wol hie auf erd mit ſeiner gnad
und dort im ewigen leben.