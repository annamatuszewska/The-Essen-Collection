Wer lütʒel bhalt und vil vertür, 
der darf nit ſton in ſorgen, 
Wer nütʒe ding wil achten ring, 
ſein ſelbs nit wil verſchonen, 
dem ſagt man bald, 
e daß er alt:
nun gang mir aus den bonen!
Das man im ʒletʒt vergant ſein gůt, 
kein Jud tüt im drauf borgen.

2. Wer allʒeit mit den gläſern kempft,
iſt ſtet bei vollen rotten,
Wann er das ſein hat gar verdempft
ſo tůt man dann ſein ſpotten;
Wer böſe ſpil nit laſſen wil,
dem wird es übel lonen:
kumt er für tür, man weiſt in für,
ſpricht: gang mir aus den bonen!

3. Wer ſich an böſe weiber kert,
den hält man wert ʒů ʒeiten,
E daß er ir bosheit gelert,
bhalt er kein gelt im beutel.
Man ʒeigt auf in und lachet ſein,
und ſpricht: er můß gewonen!
jagt in auch aus von hof und haus,
ſpricht: pack dich aus den bonen!

4. Wer weib und kind daheim verlaſt,
můtwillig ʒeucht ʒů kriegen,
Mag werken nit, das ſein verbraſt,
am ſold hat kein benügen;
Er raubt und brennt, auf beuten
rennt,
ʒletʒt ſtraft in ein kartonen;
des freut ſich dann manch armer
man,
ſpricht: gang mir aus den bonen!

5. Wer ſein gůt faſt auf rüſtung leit,
vil gäul auch hat am barren,
Kein dienſtgelt hat und wenig bſcheit,
tůt ſelten gůt in dharren;
Wann er verʒert, ſich ſtegreifs nert,
greift an auf all perſonen,
der denkt billig: erſchnappt man mich,
ſo můß ich aus den bonen.

6. Wer ſunſt hat gnůg und keine kind,
darʒů nichts tůt dann ſparen,
Er lauft und rennt, kratʒt, ſchabt
und ſchindt,
wird wenig dank erfaren;
Jm gſchicht gleich wie dem eſel hie,
můß holʒ und waſſer fronen,
wärmt ſich nit mit und waſcht ſich
nit,
ʒletʒt můß er aus den bonen.