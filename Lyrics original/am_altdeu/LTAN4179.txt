1. Wolauf, mit reichem ſchalle!
ich weiß mir ein gſellſchaft gut,
Liebt mir vor andern allen,
ſie tregt ein freien mut.
Sie hat ein kleine ſorgen
wol umb das römiſche reich,
es ſterb heut oder morgen,
ſo gilts in alles gleich.

2. Der papierer ſprach behende:
'ſo friſchlich ʒu der fart!
Mir kleben ſo ſer die hende
wol von dem leimen ʒart,
Das ich ietʒt hab getriben
auf das papier ſo gut;
wolauf, ir drucker alle!
wöln haben ein freien mut.'

3. Der drucker ſprach behende:
'ich wil mit auf die fart!
Mir ſchwitʒen ſo ſer die lenden
ich hab geʒogen ſo hart,
Jch muß ietʒt warlich trinken
ſunſt kan ich drucken nit.'
der ſetʒer tet im winken:
ich ge gewißlich mit.

4. Mein form die klebt ſo harte,
macht: ſie iſt nit genetʒt,
Drum ich der gſellſchaft warte
dies dapfer hinein ſetʒt.'
'So wil ich', ſprach der gießer,
'allein nit bleiben hie,
mein ʒeug der wil nit fließen,
ich hab getrunken nie.'

5. 'Sol ich ſolch gſellſchaft meiden?'
ſprach der formſchneider drauf,
'Hör ich ietʒt auf ʒu ſchneiden,
wenn ich auch gerne ſauf
Und ſpar nit dran mein rachen;
tragt ir nur auf mit ſchal!
wil trinken, daß es ſol krachen,
got geb wers gloch beʒal!'

6. 'So wil ich ſo ſer ʒechen
als ewer keiner nicht!'
Tet der corrector ſprechen,
'wenn ir habt ſo naß gſicht:
Wenn ich ein tu anblicken
ſo dürſtet mich ſo ſer,
daß ich wol möcht erſticken,
wenn nichts ʒu trinken wär.'

7. Da ſprachen die buchbinder kecke
aus friſchem, freien mut:
'Buchbinden wil uns nit ſchmecken,
wir wißen ein wirtin gut,
Sie bringt uns hüner und ſiſche
darʒu den külen wein,
und ſitʒt ʒu uns ʒu tiſche
und ſchenkt uns dapfer ein.'

8. Wir können trauren laßen
wer luſt ʒu trauren hat,
Uns kleiner trünklein maßen
es ſei frü oder ſpat;
Haben wir nit allʒeit pfennig,
ſo achten wirs gering,
wir haben ir vil oder wenig,
ſo ſeind wir guter ding.

9. Wir müßen allʒeit netʒen,
welchs unſern orden helt,
Jm drucken und im ſetʒen
netʒt man, daß nichts umfelt;
Drumb ſol ſich niemand wundern,
daß wir uns halten naß,
der orden helts beſunder:
ʒechen on unterlaß.

10. Und der uns diſes Liedlein macht,
der gönt den druckern guts,
Er wünſcht allen ein gute nacht,
er iſt gern gutes muts;
Jſt im etwan mißlungen,
ſo komm im glück ʒu rat!
das hat Jörg Buſch geſungen
ʒu Nürnberg in der ſtat.