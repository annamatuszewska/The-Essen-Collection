1. Jch weiß mir einen meien
in diſer heilgen ʒit,
Den meien, den ich meine,
der ewige fröide git:
Den meien, den ich meine,
daʒ iſt der ſůße gott,
der hie uff diſer erden
leidt vil menigen ſpott.

2. Do gangen wir ʒů dem creuʒe
und nement des meien war!
Der hat gar rote blůſte,
den uns die magt gebar,
Sehen in an ſin houbet!
daʒ iſt von dörnen wunt:
wer Jeſum Chriſtum liep hat,
fürwor der wirt geſunt.

3. Nu ſehen wir an ſin hende!
die ſind mit naglen durchſlagen:
Wir ſollent ſin würdiges liden
in unſern herʒen tragen,
Sehen im an ſin ſite!
ſin herʒ iſt uff geton,
do ſollen die reinen herʒen
des morgens inn meien gon.

4. Nun ſehen im an ſin fůſte,
die ſind mit naglen durchbort,
Do durch iſt uns gefloſſen
des himels höchſter hort.
Unter des creuʒes aſte
do ſchenkt man Ciper win,
[Maria iſt die kellerin,
die engel ſchenken in,]
des ſöllen die lieben ſelen
von minne trunken ſin.