1. Jch ſchell mein horn in jammers ton,
mein freud ſeind mir verſchwunden,
Und hab gejagt on abelon,
es lauft noch vor den hunden
Ein edels gwild in diſem gfild
als ichs het auserkoren;
es ſcheucht ab mir, als ich es ſpür,
mein jagen iſt verloren.

2. Far hin gewild in waldesluſt!
ich wil nit mer erſchrecken
Mit jagen dein ſchneweiße bruſt,
ein ander muß dich wecken
Und jagen frei mit hundes krei,
da du nit magſt entrinnen;
halt dich in hut, mein tierlein gut,
mit leid ſcheid ich von hinnen.

3. Kein edlers tier ich jagen kan,
das muß ich oft entgelten.
Noch halt ich ſtets uf rechter ban,
wiewol mein glück kumpt ſelten.
Mag mir nit gon ein hochwild ſchon,
ſo laß ich mich beniegen
an haſne fleiſch, nit mer ich heiſch,
das kan mich nit betriegen.