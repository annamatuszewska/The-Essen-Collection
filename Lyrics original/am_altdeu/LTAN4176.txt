1. Der heilig herr ſanct Matheis
der ſchleuſt uns auf die tür,
Umb ſeinen tag ʒerbricht das eis,
der pflug der kumbt herfür;
So necht es ſich dem ſummer,
der vögel trawrn vergat,
die hüner laſſen irn kummer,
ſie kreen mit manchem prummer,
das macht die haberſat.

2. Sant Jörg der edel ritter ſchon
der bringt uns den Meyen,
Daß die frawen und die man
geen mit einander reyen
Bald nach der öſterlichen ʒeit
im garten und im haus
ein katʒ inn da im ſinne leit
und inn dann in die oren ſchreit:
das lied das heiſt der "rew auß."

3. Lobt ſant Walpurg die frummen
die bringt uns newe mär,
Jns wirtshaus ir vil kummen,
die kirch die findt man ler:
Jn heimelichen ecken
da findt man freuden vil;
ſie laſſen ſich nit ſchrecken
und leren aus ir ſecken
mit würfel und karten ſpil.

4. Wenn dann die Pfingſten fürhin gan,
ſo kumbt der liebe ſant Veit,
So heb wirs tanʒen wider an
in manchem ſchönen kleid:
Hoffart dann wider fürhin get
an maiden und an knaben,
die andacht und das heilig pet
die ſelbig ʒeit da hinden ſtet
und muß alls urlaub haben.

5. Wenn uns kumbt ſant Johannes tag
ſo trink wir met und wein.
Wer dann ein obs gehaben mag
der ſparet nit das ſein.
Darnach tun ſie dann wallen
das iſt ein böſer ſit,
freundlich werden ſie kallen
und in die püſchlein fallen,
der wein iſt allweg mit.

6. Der lieb heilig ſant Jacob
der füllet vns die ſchewrn.
Noch ſind die wucherer ſo grob
und alle ding vertewrn,
Alles getreids kaufen ſie vil,
ſchütten die kaſten voll:
das iſt fürwar ein böſes ſpil;
wers wider von in haben will,
der muß beʒalen wol.

7. Der liebe herr ſant Bartholme
bringt uns obs mancherlei,
Das ſchmecket wol als ich verſte,
ein guter wein darbei.
Darnach die pawrn faſt hinaus
hoch auf die baumen ſteigen
und machen gute hutʒel draus,
die eſſen ſie in irem haus
für gute welſche feigen.

8. Wenn ſant Egidii tag vergat,
ſo iſt new bier gebrewt;
Wer das ʒu vil getrunken hat,
der gewint die pflader gewt;
Jſt im vil nütʒer dann ein arʒt,
dem müſt er geben lon,
. . . . . . . . . . .
. . . . . . . . . . .
. . . . . . . . . . .

9. Sant Mattheus und der iſt gut,
bringt uns die weichen trauben;
So leg wir hin den ſchaubhut
ſuchen die rauchen hauben
Und laufen hin mit groſſer eil
ʒum ofen auf die bank;
beim wein iſt uns gar kurʒ die weil
und laufen oft darnach ein meil
wol für den kirchen gank.

10. Sant Michael den ſol wir ern,
der bringt uns newen wein;
Darbei da wöll wir frölich wern,
darʒu Gott dankbar ſein.
Wiewol's ietʒ mancher nit begert,
den er verſchmechet wol,
e daß man hat alſo beſchwert.
get vil darauf mit wagen und pfert,
mit ungelt und mit ʒoll.

11. Nun loben wir den herrn ſant Gall
der bringt uns rüben und kraut;
So ſcharn die pawrn und pewrin all
und pfeiſen dann gar laut.
Welche die größten ſcharn macht,
die hat den größten biß,
wol bei dem rocken in der nacht
der pawr und die pewrin lacht,
wer tut den größten ſch-.

12. Der liebe herr ſant Martin
der füllet uns die faß
Alle jar mit gutem wein,
ſo trink wir deſter baß,
Und wenn allein die wucherer
irn großen wucher ließen,
das wer fürwar ein gute mer,
und geb uns Gott noch mer daher,
Deſt baß möcht wirs genießen.

13. Nun mag es leider gar nit ſein
als ir dann findt geſchrieben
Und wenn der allerbeſte wein
hat vor gegolten ſiben,
So gar leicht das einer klagt:
der wein der ſtet nit wol;
wenn man das ſelb weiter ſagt,
ſo iſt das volk alsbald verʒagt
und ʒalt in dann gar wol.

14. Wenn kumbt der heilig ſant Niclas,
der heilig himel fürſt,
So ſticht man ſewlein klein und groß
und macht dann gute würſt.
Und macht auch prätlein groß und
klein
die ißt ein teil der adel;
wenn dann die pawren vol ſein
ſo feiſten ſie recht wie die ſchwein
und laufen hindern ſtadel.

15. Sant Thomas iſt ein frummer herr
der bringt uns ſchne und eis,
So lauf wir ʒu dem wirtshaus ſer
und ʒu der kirchen leis.
Den wirt laß wir nit feiren
er muß uns tragen auf
von wilpret, ſiſch und eiren,
auch enten, genſ und geiren,
ſecht mit der ʒalung drauf.

16. Die liebe heilige Weihenacht
die bringt uns große weck
Ein freund ſich ʒu dem andern macht
und füllen ir wampen ſeck.
Jns wirtshaus ſie dann treten,
da keinerlei nit felt;
ſie haben nit luſt ʒu peten,
hörn weder meß noch metten,
und ſpilen umbs opfergelt.

17. Die lieben heilgen künig drei
machen die dienſtmeid gail,
Daß ſie tanʒen und ſpringen frei
und bieten ſich ſelber feil.
Wenn man ir fleiſch mit ſalʒ nit
ſprengt,
ſo verdirbt es in der ʒeit,
oder ein ander liſt erdenkt
und es an einen nagel henkt,
der ſelbs gewachſen iſt.

18. Sant Paulus iſt ein heilig män,
der bringt uns vil der preut,
So ſticht man dann die töchter an
und machet wider leüt.
Der ʒeit der ſeind dieſelben fro
die lieben töchter all;
bald man jn winkt, ſo ſind ſie do
und ſchreien feindlich "mordio",
als ein dieb in eim ſtall.

19. Darnach ſo kumbt die heilig Faſt,
das ſolt ir merken eben,
So ligt auf uns ein ſchwerer laſt,
macht unſer wildes leben.
Das wir dann durch das ganʒe jar
mit ſünden auf uns laden,
ſoll wir mit andacht beichten klar,
dem prieſter ſagen offenbar,
ſo eß wir frölich fladen.

20. Die lerch und die nachtigal
die treiben groß geſchrei.
Ein geſang das lob ich für ſie all,
das heißt der "gacken ei"!
Der hennen gſang das iſt das beſt
im ſtadel und im haus,
kein beſſer ding ich ietʒund weſt,
die pewrin ſteigen ʒu dem neſt
nemen die eier heraus.

21. Man lobet uns das chor=geſang,
das iſt heilig genug:
Jch lob der pawren ackergang,
der ſingt hinder dem pflug
"Hottahin"! das Gott berat,
mein allerliebſter herr:
daß mir mein pflug bald umbher gat
und daß mir heuer aus meiner ſat
mein boden ganʒ vol wer!

22. Man lobt die ſaiten=ſpil gar frei,
die alſo ſüeßlich klingen:
Dafür lob ich das ſchafgeſchrei,
wenn ſie lemmer bringen,
Darnach uns aber etwas wird
hin nach des weines leß,
und wenn ein ſchaf das andre pirt,
und man die wollen von in ſchirt
ſo werden uns feiſt keß (käſe).

23. Man lobet uns den glockenklang
wenn er ſo hell erklingt: 
Darfür lob ich den kalbsgeſang
wenn es der metʒler bringt
Und wird uns umb die pfennig geben
das dunket mich nit böß,
wenn ich dann will in freüden leben
ich ſchick ein meid mit einer kreben
die bringt mir kopf und kröß.

24. Die löbliche heilig Faßnacht
die bringt uns narren vil,
Und daß ein narr des andern lacht
mit manchem narrenſpil.
Mancher in der faßnacht lauft,
vertut damit das ſein,
man lobt ietʒ ein der feindlich ſauft
und umb ſein gelt nit anders kauft
denn frawen=ſpil und wein.

25. Man lobt der orgel ſüeß getön
das klinget wol in den orn:
Darfür lob ich ein frawen ſchön
die höflich kan gebarn
Mit ʒüchtiglichen ſitten fein,
ſucht iren ſchimpf herfür,
kauft man ir dann ein guten wein,
ſie tut . . . . . . . .
. . . . . . . . . . .

26. Den geigenſtrich den lobt man frei
bringt manchen guten mut:
Darfür lob ich ein guten brei
wenn mir der hunger rut,
E man ein birn het geſchelt
mein bauch ich füllen kan
daß er ſich in der weiten ſchwelt,
. . . . . . . . . . .
. . . . . . . . . . .

27. Man lobt oft einen wilden man,
der den leüten übel ſpricht:
Darfür lob ich ein, der wol kan
machen ein gut gebicht,
Daß man damit die leüt nit ſchendt
und frölich dabei wirt.
Wer den Cuntʒen Haſen kent,
der wirt in manchem Dicht genent,
hat diß lied corrigirt.