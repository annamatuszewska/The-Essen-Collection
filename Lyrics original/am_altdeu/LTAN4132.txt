1. O Magdeburg, halt dich feſte, 
du wolgebawtes haus! 
Es kommen vil fremde geſte, 
die wöllen dich jagen aus.

2. Von München und von pfaffen
ſamt aller nonnenknecht:
Hilf Chriſt, daß wir ſolch affen
empfangen mögen recht.

3. Gotts wort ſie wöllen dämpfen,
ir lügen richten an,
Darwider wölln wir kämpfen
ſo lang wirs leben han.

4. Ʒu Magdeburg uff der brücken
da bellen ʒwei hündelein.
Dafür ſich müſſen bücken
alle die do wöll hinein.

5. Der keller in dem ſchloße
der ligt vol ſtarkes wein;
So den begeren ʒu koſten,
die müſſen kriegsleut ſein.

6. [O Juda, der du ſchändlich
verfolgeſt gottes ſon.
Glaub mir, verſieh dich gänʒlich!
dein ſtrick der ſpinnt ſich ſchon.]

7. Ʒu Magdeburg uff dem markte
da ſein der landsknecht vil.
Die miſchen friſche karten,
die ſeſtett ſehen ʒum ſpil.

8. Hierbei ſtet an eim platʒe
ein großer eiſern man,
Derſelb nimt acht der hatʒe
und ſicht kein Spanier an.

9. Dem kaiſer wollen wir geben
ietʒt und ʒu aller friſt
Was im gebüret eben
und nit was gottes iſt.

10. Ʒu Magdeburg uff der mauren
da ligt vil guts geschütʒ
Bringt manchem herʒen trauren
daß man ſie noch nit nütʒt.

11. Auch ligen an der ʒinnen
ʒwei ſcharfe ritterſchwert;
Könnten diſe die mönch gewinnen,
war mancher kappen wert.

12. Müſſen wir darüber ſterben,
lob, er und preis ſei gott.
Der uns dann heißt ererben
das ewig leben dort.

13. Ʒu Magdeburg uff dem torne
ſitzen drei jungfraun fein.
Die machen alle morgen
drei rautenkrenʒelein.

14. Das ein ſoll Herʒog Hanſen
dem fürſten hochgeborn;
Graf Albrechten von Mansfeld
das ander iſt erkorn.

15. Das drit das ist verſprochen
eim held noch unbekant.
Der leſt nichts ungerochen,
wagt druff ſein leut und land.

16. Hilf Gott, daß im's gelinge
durch Chriſtum deinen ſun.
Daß in die feind nicht ʒwingen
die wider dein willen tun!

17. Diß liedlein hat geſungen
ein landsknecht friſch und frei.
Stund, do vil krönen Nungen,
daß gott ſtets bei uns ſei!