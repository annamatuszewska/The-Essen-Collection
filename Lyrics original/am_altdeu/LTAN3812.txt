1. Jch weiß mir ein ſtolʒe müllerin,
die daucht ſich hübſch und klug;
Vom oberland bis an den Rein
wo findt man iren fug?
Jn einem dorf ſie ſaß,
gen mark da tet ſie laufen,
tet ir hüner verkaufen,
als ir gewonheit was.

2. Sie hat vil hüner, gens und ſchwein,
der enten alſo vil,
Es trug ir vil der pfenning ein,
ſie nerts alls aus der mül
Mit weiʒen und mit korn,
die müllerin wuſt den reimen
die ſeck kunt ſie wol ſcheumen,
als ir gewonheit was.

3. Sie ſaß nit weit von einer ſtat
da ſie daheime was,
Darin ſie vil ʒu ſchaffen het;
es war ein reicher thum
Von herren und edelleuten
von mönchen und von pfaffen,
ſie het vil ʒu ſchaffen,
es war ein heilige ʒeit.

4. Sie trat wol für das münſter,
ir hünlein hat ſie feil,
Ein thumherr war ir günſtig,
er daucht ſie friſch und geil,
Und trat fürs münſter raus,
ſchön red die ließ er laufen:
'fraw, wolt ir die hüner verkaufen?
tragt mir ſie heim ins haus.

5. Das geld wil ich euch geben,
was euer herʒ begert.'
Das frewlein beſach in eben,
bis ſie den herrn gewert;
Sie trug im die hüner heim;
er redt mit ir von ſachen,
das frewlein begund ʒu lachen,
ſie war bei im allein.

6. Er gab irs geld und griff ſie an,
er bult um iren leib.
Sie ſprach: "Eir ſeid ein geiſtlich man,
ich bin ein weltlich weib,
Die ſach die hat kein ſin,
ich hab meim man verheißen,
ich wölt im freundſchaft leiſten,
get heim und bittet in."