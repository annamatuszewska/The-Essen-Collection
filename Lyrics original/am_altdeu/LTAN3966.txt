Ein armer man wolt weiben, ʒu einer frawen redt: 
'Wolt gern mein kurtʒweil treiben bei euch an ewrem bett.'
Die fraw die lacht: "ja morn ʒu nacht, ich muß vor von dir wiſſen, was du vermagſt, wo duß nit ſagſt, 
ſo laß mich unbeſchiſſen."


2. 'Jch tů mich des nit ſchämen,
ich gib euch guten bſcheid;
Lat euch nit wunder nemen
wie ich mein gůt ertreit,
Die barſchaft mein, was mir gat ein
ʒel ich nit bald ʒun ʒeiten,
die farend hab gat uf und ab,
ich habs uf andren leuten.

3. Jch hab auch ligend gůter,
die dürfend nit vil miſt,
Darʒu darf ich kein hůter,
man ſtilt mir nichts ʒur friſt,
Von korn und wein, was mir gat ein,
darf ich kein ʒehend geben;
was ich trink ʒwar ein ganʒes jar,
das wechſt mir als an reben.

4. Mein haus iſt aufgeraumet,
du ſtoßt dich ʒnacht nit drinn;
Knecht, magt lan dich ungeſaumet,
darfſt kriegen nit mit in;
Kein ratt noch maus in meinem haus
horſtu ʒu keiner ſtunden,
darʒů kein ſchab in kleidern hab
ich all mein tag nit funden.

5. Jch hab in meinem keller
kein ſeigern brochnen wein,
Der koſt mich nit ein heller,
kein brot wird ſchimlich drein;
Auch mein kornſchitt hat milben nit,
mein ſtäll ſind fein ausbutʒet,
ſtirbt mir deshalb kein ků noch kalb,
lůg, was mir das nur nutʒet.

6. Hab gar ein ruwig weſen,
tar nit inn rat ʒur witʒ,
Tar nit vil bücher leſen,
hab gar ein gůten ſitʒ,
Gib wenig ſteur, iſt manchem teur,
mein viech iſt bald erʒogen;
geld leihen aus kumpt mir nit ʒhaus,
damit werd ich nit betrogen.

7. Mit fegen und mit wäſchen
darfſtu kein mü nit han,
Jch hab ein weite täſchen,
nim mich keiner hoffart an,
Als mancher tůt mit ſeinem gůt
in gold und auch in ſeiden,
kein ſilber gſchir bring ich herfür,
ich werds von dir nit leiden.'

8. Die fraw die ſprach mit ʒüchten:
"ich acht nit ſeidner häß,
Meins gůts wil ich dir brichten:
ich hab ein gůt geſäß,
Darinn ein brunn bſcheint mir kein
ſunn;
ſo wil ich dir auch bringen
ein gůt inkumm, nun glaub mir drum,
kumpſt noch ʒu groſſen dingen.

9. Du brauchſt nit all dein leben,
was ich ietʒ bring ʒu dir,
Wolts nit um Straßburg (Speier)
geben,
allein das waſſergſchirr;
Gleich morn als heut darfſt hasplen
neut
die garn die ich dir ſpinne,
kein weber lon darfſt geben drum,
iſt nit ein kleiner gwinne.

10. Das hund und katʒen nicht freſſen
hab ich in gůter hůt,
Das minſt das du wirſt eſſen
ſeind wildbret, hůner gůt;
Doch ding ich aus, daß du kein haus
ʒu bauen wölſt verdingen;
was ʒhinderſt briſt, im winkel iſt,
das tun ich dir mitbringen.

11. Und wann du wilt verderben,
ſchuld halb můſt aus dem land:
So ʒeicht (ſchneidt) man mirs an
dkerben,
gibſt weder gelt noch pfand,
Das ſchafft dʒ ich ſo dienſtharlich
mich gen die welt kan halten;
ich traw dich ʒmol erneren wol
und ſolt ich drob ʒerſpalten."
