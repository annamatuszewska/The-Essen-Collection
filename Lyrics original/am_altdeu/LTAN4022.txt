Jch kam vor liebes fenſterlein, an einem abent ſpate, 
Jch ſprach ʒur allerliebſten mein: ich fürcht ich kum ʒů drate,
Erʒeig mir doch die trewe dein, die ich von dir bin warten. 
Sieh, liebe, las mich ein! 

2. Bei meiner trew ich dir verſprich, ich wil dich nit verkeren;
Mein trew ich doch an dir nit brich, thuſtu mich new geweren.
Kum glück vnd ſchlag mit hauffen drein, das ſie mich thu geweren.
Sieh, liebe, las mich ein!

3. Sieh, lieber geſell, es mag nit ſein, darumb ſo las dein warten, 
Sen dich nit nach der liebe mein, es iſt darumb ʒu karten,
Wan lieb vnd leid, das hat kein ſin, darumb ſo thu dich maßen, trawd holder lieber man!
Kein ſolche frow ich doch nit bin, dich faren wil ich laſſen, ich thu ſein warlich nit!
