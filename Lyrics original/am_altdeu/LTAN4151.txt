1. Jch kam für einr fraw wirtin haus,
man fragt mich, wer ich were?
"Jch bin ein armer ſchwartenhals,
ich äß und tränk ſo gerne."

2. Man fürt mich in die ſtuben ein,
da bot man mir ʒu trinken,
Mein augen ließ ich umher gan,
den becher ließ ich ſinken.

3. Man ſetʒt mich oben an den tiſch,
als ich ein kaufherr wäre,
Und da es an ein ʒalen gieng,
mein ſeckel ſtund mir lere.

4. Da ich ʒu nachts wolt ſchlafen gan,
man wies mich in die ſcheure:
Do wart mir armen ſchwartenhals
mein lachen vil ʒu teure.

5. Und do ich in die ſcheure kam,
do hub ich an ʒu niſten;
Do ſtachen mich die hagedorn,
darʒu die rauhen diſtel.

6. Do ich des morgens frü aufſtund,
der reif lag auf dem dache,
Do muß ich armer ſchwartenhals
meins unglück ſelber warten.

7. Jch nam mein ſchwert wol in die hand
und gürt es an die ſeiten,
Jch armer muß ʒu füßen gan,
das macht: ich hat nicht ʒ'reiten.

8. Jch hub mich auf und gieng darvon
und macht mich auf die ſtraßen;
Mir kam eins reichen kaufmans ſon:
ſein teſch muſt er mir laßen.