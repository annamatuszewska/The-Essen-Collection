1. Jch weiß ein neuen orden,
nent man die ritterei,
Bin ich berichtet worden
was darin orden ſei,
Und daß der hab vil gnoſſen
im land und auf den ſtraſſen,
die ſich der eren maſſen,
uner iſt in kein ſchmach.

2. Damit euch nu werd kundig
deſſelben orden art,
Und offenbar ausfundig
ir pflug und wagenfart,
So ſolt ir erſtlich hören,
wie ſie den orden meren,
den adel ganʒ verkeren,
untugent folgt in nach.

3. Deſſelben ordens regel
und grund iſt buberei;
Laſſent in diſe regel,
daß keiner nimer ſei
Den fromen trew und holde,
ir ſilber, hab und golde
begeren ſie ʒu ſolde,
als es ir eigen ſei.

4. Verloſſen und verraten
unſchuldig from perſon,
Mit glichen übeltaten,
wie Judas hat getan:
Jſt diſes ordens pflichte,
ir wert ſein ein gedichte,
all fromkeit ſi vernichten
und wont in bosheit bei.

5. Berauben uf der ſtraſſen,
und andre miſſetat,
Der ſich die fromen maſſen,
ir meinung bei in hat;
Das tribent ſi mit gewalte
on ſcham gar manigfalte,
kein globen ſi nit halte,
der tüfel iſt ir gfert.

6. Nach volgent will ich nennen
ein ander ubeltat:
Dem frumen ʒu verprennen
haus, hof und was er hat,
Helt diſer orden innen;
kein glück mag er gewinnen,
gots huld wird im ʒerrinnen:
das iſt der böſen gert.

7. Unſchuldig leut ʒu ſechen
und füren aus dem land,
Tut in auch nit verſchmechen
und iſt bei in kein ſchand.
Di treiben das an ſchmerʒen,
und iſt ir teglich kriegen
die frumen ʒu betriegen,
der wurfel iſt ir gſell.

8. Nach fangnuß volgt dann ſchatʒe
durch ʒwang und große pein.
Golde, münʒ und volle patʒen
das dunkt ſi als ʒu klein,
Di ʒwingen manchen armen,
umb mer on alls erbarmen,
dan er kan in erarnen:
di gehorent in die hell.

9. Erleiben und ermorden
wider alle chriſtlich gbot,
Treibt teglich diſer orden,
das ſchreit umb rach ʒu got;
Der wird das ubel ſtrafen,
die ʒeit auch nit verſchlafen,
der wolf get mit den ſchafen,
das kalb auch mit der ku.

10. Die brůder in dem orden
das iſt ein ſeltʒam ding,
Seind alle kaufleut worden
ich wolt daß mr ſi hieng
Di on gelt wollen kaufen
all war mit großen haufen,
darnach die fromen laufen
mit großer ſorg und mů.

11. Was in iſt ſauer worden
vil ʒeit und lange jar,
Verʒert alls diſer orden,
man muß ſi ʒalen bar.
Das well gott, bitt ich, rechen,
den großen gwalt ʒerprechen.
wird mir kein menſch verſprechen
"auf gwalt volgt billich rach."

12. Das cloſter diſer brůder
nennt man den Rabenſtein,
Nimpt manchem ſeine glider,
den kopf und ſein gebein.
Der apt in diſem orden
das iſt der henker worden,
der wird die buben morden,
er ſchleicht in heimelich nach.

13. Doch adels from perſonen,
laſt euchs ʒu herʒen gan!
Tu ich euch newlich manen,
die ſach mag nit beſtan.
Die pauren wollen laufen
der pundſchuch will ſich haufen,
euch all in gmein ʒu raufen,
das ungluck laft euch nach!

14. Jch lob den frumen adel,
der ſich der eren fleißt;
Dem gib ich ganʒ kein tadel,
er wird durch mich gepreiſt.
Das lob will ich nit ſparen,
gott well ſie wol bewaren,
daß ſie all glucklich faren!
ſingt uns der Schenkenpach.