1. Freuet euch, alle Chriſtenheit!
got hat nun überwunden,
Die große marter, die er leidt,
die hat uns nu entbunden,
Große ſorg war uns bereit,
die iſt jetʒund gar hingeleit,
erſtanden iſt uns große ſeligkeit.

2. Es iſt ein oſterlicher tag,
den mag kein man gnug eren,
Got, der alle ding vermag,
ſein lob ſol man gemeren.
Chriſten, nemen des tages war
und gehen ſamt ʒu der engel ſchar,
da ſcheint die liebe ſonne klar.

3. Hochgelobter herre Chriſt,
wir freuen uns alleſamt heute.
Alles was lebendig iſt,
ich meine die chriſtenleute,
Nu ſingt, ir kinder, und werdet fro!
es iſt alles geſchehen alſo:
gelobet ſeiſt du auch, Maria!

4. Magdalena ʒu dem grabe gieng,
ſie wolt den herren ſuchen,
Und fand den engel, treflich ding!
ſie grüßt in tugentlichen:
O engel, liebſter engel mein,
wo iſt doch nu der meiſter mein,
und wo ſol ich in finden?

5. Dein herr und meiſter iſt nicht hie,
denn er iſt auferſtanden;
Er iſt gen Galilea früh,
da iſt er hingegangen;
Auf ſtieß er auch der hallen tür
und fürt die ſelen all herfür
und fürt die altveter herfür.

[6. Darin lagens vil tauſend jar
gar ellendlich gefangen,
Und habens herren urſtend gwart,
darnach ſtunt ir verlangen.
Verkert hat ſich ir pein und ſchult,
erlangt habens die ewig hult,
des dankens got von herʒen.

7. Er nam ſie bei der rechten hant
und fürt ſie alſo weite,
Er nams dem teufel aus ſeim gwalt,
fürts mit ins paradeiſe;
Er fürt ſie wunniglichen ſchon
gen himmel in den hohen tron,
da ſingens alleluia.

8. Da unſer herr gen himmel fur,
ſo gar mit großem ſchalle,
Was ließ er uns ʒur letʒe hie?
ſeine ʒwelf boten alle;
Auch ſandte er den heilgen geiſt
ʒu troſt der armen chriſtenheit,
des danken wir got alleʒeit.

9. Süßer vater, herre Chriſt,
wir loben dich mit ſchallen,
Wer deines reichs begeren iſt,
das ſeint wir chriſten alle.
Wir ſingen alle und ſeint ſo fro
wir ſingen wumüglich alſo:
gelobt ſeiſt mit Maria!]

10. Gott der uns geſchaffen hat,
der laß uns nicht verderben;
Sein blut, das er vergoſſen hat,
wölle uns gnad erwerben.
Wir loben dich, o reine magt,
haſt keinem ſein fürbitt verſagt,
wolſt unſer beſtes werben.

11. Ere ſei dem vater und dem ſon,
darʒu dem heiligen geiſte!
O herre got, unſerer ſünde verſchon
ʒu diſer ʒeit am meiſte!
Gip deinen frid und einigkeit,
von nun an bis in ewigkeit,
ſo ſingen wir: alleluia!