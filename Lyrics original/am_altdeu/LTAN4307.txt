1. Es ſtot ein lind in himelrich
do blüent alle eſte,
[gang Jeſus nach!]
Do ſchrient alle engel glich,
daß Jeſus ſi der beſte.

2. Es kam ein bot von himel vin
har uf diſe erden,
[denk Jeſu nach!]
Er gieng ʒu bſchloßen türen ein
und grůſte die vil werte.

3. 'Grůßet ſieſt, Maria,
ein kron ob allen wiben!
Du ſolt ein kind geberen ja,
und ſolt doch magt beliben.'

4. "Wie kan ich gebern ein kindelin
und ſin ein maget liſe?
Nie mans begert das herʒe mein,
des ſoltu mich bewiſen!"

5. 'Des wil ich dich bewiſen wol,
du edli küniginne:
Der heilig geiſte komen ſol,
der mag das wol volbringen.'

6. Gabriel get wider hin
ʒu der himelporten:
"Jch bin ein dirn des 'herren min,
mir gſchech nach dinen worten!"

7. Gabriel kam wider in,
er ſeit gar gůte märe,
daß Maria, maget vin,
gottes můtter wäre.

8. Gabriel kam wider ab
und bhůts vor allen ſchmerʒen,
Maria, die vil reine magt
trug got in iren herʒen.