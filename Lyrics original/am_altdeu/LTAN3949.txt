Mein feins lieb iſt von Flandern 
und hat ein wankeln mut, 
Sie gibt ein umb den andern, 
das tut die leng nit gut;
Doch bin ich ſtets ir aller wolgemut, 
ich wünſch ir alles gut!

2. Mein feins lieb wolt mich leren,
wie ich mich halten ſolt
Jn ʒüchten und in eren,
fürwar ich bin ir holt;
Holt bin ich ir
ʒu ir ſtet mein beger,
wolt gott ich wär bei ir!

3. Was ſah ich nechten ſpate
an einem fenſter ſtan,
An einem kammerladen,
was hatt ſie ſchneweiß an?
Was hat ſie an ir hende?
von golt ein ringelein,
die herʒallerliebſte mein.

4. Und wär mein lieb ein brünnlein kalt,
und ſprüng aus einem ſtein,
Und wär ich denn der grüne walt,
mein trauren das wär klein.
Grün iſt der wald,
das brünnlein das iſt kalt,
mein lieb iſt wol geſtalt.

5. Was ſah ich in dem grünen walt,
was ſah ich hin und her?
Ein blümlein, das war wol geſtalt
und das mein herʒ begert.
Grün iſt der kle,
alde, alde, mein feines lieb!
ich ſehe dich nimmerme.

6. Jn ſchwarʒ will ich mich kleiden,
und leb ich nur ein jar,
Umb meines bulen willen,
von der ich urlaub hab;
Urlaub hab ich
on alle ſchulden,
ich muß gedulden.-

7. Der uns diß liedlein new geſang,
ſo wol geſungen hat,
Das hat getan ein gut geſell
an einem abent ſpat;
Er hats ſo wol geſungen
aus friſchem freien mut,
er wünſcht ir alles gut.