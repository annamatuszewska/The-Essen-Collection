1. Jch weiß mir ein hübſche gräſerin,
ſie graſt mir in der wieſen;
Da kam derſelbig ritter
und des die wieſe war.

2. 'Fraw gräſerin, gebt mir ein pfand,
die wieſe die iſt mein.'
"Und da, mein lieber herre,
und was ſol es denn ſein?"

3. Daſſelbig pfand das ſie im gab
das wolt er aber nicht,
Er wolt das allerliebſte han
und das die jungfraw hett.

4. Daſſelbig pfand das hat ſie wol,
ſie gabs im aber nit;
Sie brach von roſen ein ʒweiglein ab,
und weret ſich damit.

5. Sie weret ſich mit dem roſenʒweig
bis daß der ſtil ʒerbrach,
Da ſchwang ſie derſelbig ritter
wol in das grüne gras.

6. "Ach alter man, ach greiſer man,
nun rür mich nur nicht an,
Kürſt du mich mit dem eisgrawen bart,
ſo ſtirb aber ich!"

7. Der uns das liedlein new geſang,
von newem geſungen hat,
Das hat getan ein reuter gut
ʒu Braunſchweig in der ſtat.

8. Er ſingt uns das und ſingt noch mer
gott behüt im auch ſein er!
Gott behüt allen ʒarten jungfrewlein
ir ʒucht und auch ir er.