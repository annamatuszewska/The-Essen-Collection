1. Ich verkünd euch newe märe
und wolt ir die verſtan:
Ʒu Rom da ſaß ein herre,
ein graf gar wolgetan,
Der was reicher habe,
was mild und tugendhaft,
er wolt ʒiehen ʒum heiligen grabe
nach eren und ritterſchaft.

2. Sein fraw erſchrak der märe,
ſie blickt den grafen an:
'Gnad mir, edler herre,
darʒu mein elich man!
Mich nimt wunder ſere
was euch die ritterſchaft ſolt;
habt ir doch gut und ere
und alles was ir wolt.'

3. Er ſprach ʒu ſeiner frawen:
"nun ſpar dich got geſund,
Als wol ich dir vertrawe
alhie ʒu diſer ſtund!"
Alſo ſchied er von dannen
der edel graf ſo ʒart,
groß kummer ſtand im ʒu handen,
eins künigs gefangner er ward.

4. Er mocht im nit entfliehen,
das was ſein gröſte klag;
Im pflug da muſt er ʒiehen
vil lenger denn jar und tag;
Er leid vil hunger und ſchwere,
was im ein große buß,
der künig reit vor im here,
der graf fiel im ʒu fuß.

5. Der künig ſprach mit ſitten
wol ʒu dem grafen ſchon:
"So hilft dich doch kein bitten,
ſchwör ich bei meiner kron;
Und fieleſt du alle morgen
teglich auf deine knie,
du möchteſt nit ledig werden,
dann deine fraw wär ſelber hie."

6. Der graf erſchrak der märe,
groß leid er im gedacht:
'Brächt ich mein frawen here,
ſo wurd ſie mir geſchwacht;
Sol ich dann hie beleiben,
ſo gilt es meinen leib,
darauf ſo wil ich ſchreiben,
wil ſchicken nach meinem weib!'

7. Einer was an dem hofe,
der het die gefangen in hut,
Mit dem übertrugs der grafe,
er verhieß im hab und gut,
Ein brief ſchrieb er behende
der ſeinen frawen klar:
ſein kummer möcht niemand wenden,
dann ſie käm ſelber dar.

8. Der bot ʒog one trawren
wol über das wilde mer,
Ʒu Rom fand er die frawen,
den brief den gab er ir;
Den tet ſie ſelber leſen
gar heimlich und gar bald,
ſie verſtund irs herren weſen,
ir herʒ ward ir gar kalt.

9. Ein brief ſchreib ſie widerumme
ſo gar behendiklich:
Und wie ſie nit möcht kummen,
es wär ir unmüglich,
Daß eine fraw möcht faren
wol über das wilde mer,
kein gut wolt ſie nit ſparen
an irem grafen her.

10. Der bot der tet ſich eilen
wol wider heim ʒu land,
Die fraw die ſtund in leide,
gar wol ſie das empfand,
So gar in ſtillen ſachen
tet ſie das alles gern,
ſie ließ ir ein kutten machen
und ir ein platten ſchern.

11. Die fraw kunt leſen und ſchreibe
und andre kurʒweil vil,
Darʒu kunt ſie harpfen und geigen
und ander ſaitenſpil;
Das hieng ſie an ir ſeiten
harpfen und lauten gut,
dem boten tet ſie nachreiten
übers mer da man faren tut.

12. Sie ʒog drei tag oder viere
die fraw gar wunneſam,
Auf dem mer hub ſie an ʒu hofieren,
jederman da wunder nam;
Der bot der ſaß ʒu ir here
ſo gar in guter pflicht,
den der graf het gſand dahere,
ſie kant in wol und er ſie nicht.

13. Der bot der ſprach mit ſinnen
wol ʒu dem münche fein:
"Herr, wölt ir gut gewinnen,
ſo ʒiehet mit mir heim
Ʒu einem künig reiche,
da habt ir reichen ſold,
er helt euch erberleiche
als lang ir bleiben wolt."

14. Der bot ließ nit darvone,
wie faſt er den münch bat!
Sie ʒugen mit einander
wol an des meres geſtat,
Sie ʒugen alle beide
vil berg und tiefe tal,
die fraw in münichskleide
wol für des künigs ſal.

15. Der künig kam ein gegangen
mit rittern und knechten vil,
Die fraw ward ſchon empfangen
mit irem ſaitenſpil;
Da ſchlug ſie auf der lauten
gar freudenreiche wort,
die heiden ſprachen all überlaute:
ſie hettens beſſer nie gehort.

16. Den münich ſaʒt man oben an tiſch
ſie hetten in lieb und wert,
Man gab im wildpret und ſiſch
und was ſein herʒ begert;
 Do ſie das ane ſahe,
gedacht ſie in irem mut:
do ir ſo gütlich geſchahe:
mein ſach wird werden gut.

17. Do ſchlug ſie auf der harpfe
und macht ein friſch geſang
Gar höflich und gar ſcharpfe,
daß in dem palaſt erklang;
Die heiden wurden ſpringen,
damit do ward es nacht,
wol unter den ſelbigen dingen
ward dem grafen die botſchaft bracht.

18. Dem grafen kam die märe
von ſeinem ſchönen weib:
Wie ſie nit käm dahere,
es wär ir unmügleich,
Sie wurd geſchend von den heiden
und käm in große not;
der graf der gedacht im leide:
erſt muß ich leiden den tod.

19. Die fraw was an dem hofe
bis an den andern tag,
Sie ſach umb nach dem grafen,
es was ir gröſte klag;
Do gieng ſie an die ʒinnen
gar heimlich und unvermeldt,
ſie ward irs grafen innen
dort ʒiehen in dem feld.

20. Wol ʒu derſelben ſtunde
hub ſie vil heiß ʒu weinen an,
Daß ſie im nit helfen kunte
als ſie gern het getan;
Sie was gar unverdroßen,
ſagt uns das buch gar ſchon,
ſie war vier wochen auf dem ſchloße
ehe ſie urlaub nam.

21. Dem münich wolt man lonen
und wolt im lonen wol,
Man trug im her ein gulden krone
vil gelds ein ſchüſſel vol:
'Seht hin, mein lieber herre,
laßts euch verſchmähen nit!'
der münich wert ſich ſere:
"iſt nit meins ordens ſit!"

22. Der münich der ſprach mit ſitten:
"ich beger kein ſolchen ſold,
Umb ein gab wil ich euch bitten,
es iſt nit umb rotes gold,
Weder umb edel geſteine
noch ſunſt kein andern rat,
dann umb den menſchen alleine,
der im feld umb ʒiehen gat."

23. Der künig ſprach mit fuge:
'herr, habt euch den gewalt!'
Man bracht den grafen vom pfluge
wol für den künig bald;
Do ſprach der künig mit trewen
und gab dem grafen rat:
'dank du dem abenteurer,
der dich erlöſet hat!'#

24. Die fraw ſtund an dem mere
wol an dem andern tag,
Der graf ließ nit darvone,
wolt ʒiehen ʒum heiligen grab;
Wiewol er het nit mere
weder hab noch gut;
noch half in got der herre
über mer da man faren tut.

25. Der graf kam heim gegangen
alſo armenklich,
Er ward gar ſchon empfangen
von ſeiner frawen ſeuberlich:
'Im brief hab ich dir geſchriben
mein kummer und große not,
do biſt du daheim beliben,
du achteſt nit wär ich rot.

26. Die fraw die ſprach mit ʒüchten:
"herr! das iſt alles war;
Jm brief habt ir mir geſchriben
den ewren kummer gar,
Das laßet euch nicht rewen,
traut lieber herre mein!
ich dorft dem boten nit trawen,
ich forcht der eren mein."

27. Der graf der was daheimen
bis an den andern tag,
Sein freund die wolten im ſchenken,
fürten über die frawen ein klag:
Wie ſie umb ʒogen wäre
beide frü und ſpat,
eins hin das ander here:
'niemands weiß, was ſie ʒſchaffen
hat.'

28. Die fraw ſprang auf mit ſchalle
wol von dem tiſche drat,
Sie gieng in ir kammer balde,
ſie nam der kutten war,
Sie hieng an ir ſeiten
lauten und harpfen gut,
recht ſam ſie wär geſtanden
wol vor dem künig hochgemut.

29. Sie trat hinein mit ſchalle
wol durch die tür geſchwind,
Sie tet ſie grüßen alle
die da geſeßen ſind;
Der graf erfreut ſich balde
do er ſie ane ſach:
"das iſt der abenteurer,
der mich erlöſet hat!"

30. Do ward die fraw bald jehen:
'herr! das iſt alles war,
Ir habt mich wol geſehen
vor dem künig gar offenbar;
Der künig der tet ſprechen
wol ʒu der ſelben ſach:
du gefangner und gebundner
ge aus on ungemach!'

31. Die freund erſchraken gar ſere,
was in ein ſchwere buß;
Sie ſtanden auf vom tiſche
und fielen der frawen ʒfuß,
Sie teten ſie faſt bitten,
daß ſie in das vergeb.
alſo ward mancher frawen abgſchnitten
ir trew und auch ir er.