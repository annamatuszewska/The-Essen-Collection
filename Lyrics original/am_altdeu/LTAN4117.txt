1. Lobt Got, jr frummen Chriſten, frewt euch und jubilirt, 
Mit David dem pſalmiſten, der vor der arch hofiert!
Die harpfen hört man klingen in teutſcher nation, 
darum vil Chriſten dringen ʒum evangelion.

2. Von mitternacht iſt kummen
ein evangeliſch man,
Hat die ſchrift fürgenummen,
damit geʒeiget an,
Daß vil der frummen Chriſten
böslich betrogen ſind
durch falſch ler der ſophiſten
und ire wechſelkind.

3. Die jetʒund grimmig ſchreien,
wenns auf der kanʒel ſtan:
Mort über die ketʒereien,
der glaub wil untergan!
Des geweihten waſſers krafte
wil niemand achten mer,
darʒu der prieſterſchafte
tut man kein ʒucht und er.

4. Wer glaubt des Luthers lere,
iſt ewiglich verdammt,
Dergleich und anders mere
ſchreien ſie unverſchamt;
Damit vil chriſten treiben
vom evangelion
die bei dem Scoto bleiben
und ſeiner opinion.

5. Jr gſalbten und beſchornen,
laßt ab von ſolchem tant!
Das recht habt ir verloren,
ſeit gewarnet und ermant!
Got wil jetʒ on euch ſtrafen
den mort und großen neit,
den ir mit ſeinen ſchafen
habt getriben lange ʒeit.

6. Gar bald wirt niderfallen
Mammon, der eur abgot,
Und euch gotloſen allen
ʒu ſchanden und ʒu ſpot.
Jm iſt durch Luthers lere
genummen all ſein macht;
wölt ir euch nit bekeren,
ir werdt mit im verjagt.

7. Her, her, ir lieben brüder,
al die recht chriſten ſein,
Ʒum fenlin tracht ein jeder,
er wöll wir legen ein!
Die feind wölln wir angreifen,
ich mein das beſchorn geſchlecht,
ich hör die drummel und pfeifen.
her, her, ir lieben knecht!

8. Ein jeder ſol auch hören,
wer unſer hauptman iſt:
Der könig aller eren,
unſer herr Jeſu Chriſt;
Der wil uns helfen ſtreiten
in aller angſt und not,
jetʒ in den letʒten ʒeiten,
als er verſprochen hat.

9. Jn drummel und in pfeifen
wil Got kein gfallen han.
Ʒum waffen wöllen wir greifen,
den harniſch legen an,
Den Paulus hat geſchlagen
in ſeiner liberei.
ſchilt, helm, panʒer und kragen,
ein ſchwert iſt auch darbei.

10. Laßt ſie nun einher hauen,
das arm beſchorn geſchlecht,
Die auf ir werk faſt bauen
und auf ir geiſtlich recht.
Jr gſchütʒ hat nit wol troffen,
iſt vil ʒu hoch gericht,
noch eins ſind ſie verhoffen,
er wirt ſie helfen nicht.

11. Mit dem tun ſie ſich rüſten,
hab ich vernummen wol;
Der bapſt in jaresfriſten
concilium halten ſol.
Darinnen ſol man ſehen
ob Luthers ler ſei war;
wie ſol aber dem geſchehen,
der nicht erlebt das jar?

12. Auf Chriſtum ſol er ſchauen,
der unſer hauptman iſt,
Auf ſeine wort vertrauen;
kein lüge noch arge liſt
An im nie ward erfunden,
auch kein betrieglichkeit.
wer Luther überwunden,
würd mancher ſophiſt erfreut.

13. Nim jetʒ alſo vergute,
du gſalbte gſchmirte ſekt!
Got halt in ſeiner hute
all die er hat erweckt
Durch evangeliſch lere
vom ſchlaf der gleißnerei,
dem glori, peis und ere
immer und ewig ſei!

14. Jr fürſten und ir herren,
habt kein verdrieß daran,
Das wort Gots helft handhaben
darʒu den chriſtennam!
Got wirts euch widergelten
in ſeinem höchſten tron,
wenn ſel und leib ſich ſcheiden
und müſſen ſchnell darvon.

