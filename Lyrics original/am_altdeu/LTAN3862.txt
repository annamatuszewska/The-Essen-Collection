1. "Er iſt der morgenſterne,
er leucht mit hellem ſchein,
Er weckt uns mit ſeinem geſange
von dem allerliebſten mein."

2. 'Wer iſt der, der da ſinget?
er mag ſein ſingen wol lan;
Ob im etwas widerfůre,
er můſt ims warlich han.'

3. "Ob mir etwas widerfůre,
feins lieb, was hilft dich das?
Hab ich durch deinen willen
geſungen ein lange nacht."

4. 'Haſt du durch meinen willen
geſungen ein lange nacht,
Jch wil dirs wol verlonen,
du edler jüngling ʒart!'

5. "Alde, ich ſol mich ſcheiden
von der allerliebſten mein.
Mein rößlein wil nimmer leiden,
wo ſol ich mein roß hin tůn?"

6. 'So bind aus auch wol ane
wol an den grünen ʒweig,
So leg dich in mein betlein.'
der knab was ſeuberleich.

7. "Jch kan und mag nicht ſchlafen,
ich kan nit frölich geſein:
Bin ichs verwundet ſere
wol durch den willen dein."

8. 'Biſt du verwundet ſere
wol durch den willen mein,
Jch wil dirs laſſen heilen,
du edler jüngling mein!'

9. "Alde! ich ſol mich ſcheiden
von der allerliebſten mein,
Mein rößlein wil nimmer bleiben:
alde! ich reit von dir."