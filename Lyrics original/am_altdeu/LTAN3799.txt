1. Es ligt ein ſchloß in Heſſenlant,
es iſt ʒün eren riche,
Falkenſtain iſt es genant,
wo ſind man ſin geliche?

2. So rait der jung von Falkenſtain
uf ... wolt er riten,
Den ſchilt den ſchob er nebent ſich
das ſchwert als an der ſiten.

3. Do er über die haide trabt,
do fürt er ain gefangen;
Do begegnet im ain fröwli ʒart
mit röſelechten wangen.

4. 'Sinds ir der jung von Falkenſtain,
und ſind des lands ein herre,
So gebend mir wider min ſchönes lieb
durch aller fröwlich ere!'

5. "Trut fröwli ʒart, das dün ich nit,
darumb dürfend jr nit truren!
Er müß gen Falkenſtain in den turn,
darin müß er erfulen."

6. 'Müß er gen Falkenſtain in turn
und müß darin erfulen,
So wil ich under die muren ſtan
und wil im helfen truren.'

7. Do ſi under die muren kam,
ſi hort ir ſchönes lieb dinnen.
'Daß ich dir nit gehelfen mag,
das bringt mich von minen ſinnen!'

8. "Ʒücht haim, ʒücht haim, trut fröwli
ʒart,
und tröſtend üweri waiſen,
Und nemend bis jar ain andern man,
und vergeßend üwers laides!"

9. 'Nim ich bis jar ain andern man,
ſo müß ich bi im ſchlafen;
Er truckt mich früntlich an ſin arm,
truren müſt ich laßen.

10. Nim ich bis jar ain andern man,
der ſchlecht mir mine waiſen;
Daʒ tüt mir an dem herʒen ʒorn,
owe mins großen laides!

11. Wärs daß fröwlich harnaſch trügend
as die ritter und die knechte,
So wölt ich mit dem jungen von
Falkenſtain
umb min ſchönes lieb fechten.'

12. "Trut fröwli ʒart, das dün ich nit,
das wär mir ain groußi ſchande;
Nemet ir wider üwer ſchönes lieb
und ʒiehend hin mit ʒe lande!"-

13. 'Got friſt den jungen von Falkenſtain,
got tröſt dem jungen von Falkenſtain,
got tröſt im das leben!'