
1. Mit luſt vor wenig tagen
eim jäger kam in ſin,
Er wolt ausreiten jagen;
wo er mocht kommen hin?
Ueber ein grüne heide,
der jäger wolgemut
in ſeinem grünen kleide,
mit ſeinem hündlein gut.

2. Nach haſen wolt er ſtellen,
nach haſen war im jach;
Er ʒog mit ſeinen geſellen
umher den ganʒen tag.
Das holʒ und da er jagen ſolt,
das heißt der grüne Wald,
das häslein, das er fangen wolt,
das war ſer wolgeſtalt!

3. Friſch hurtig und geſchwinde
war im das häſelein,
Er kont es nicht bald finden,
das bracht dem jäger pein;
Er vermaß ſich ʒu der ſtunden:
er wolt nit laſſen ab,
er hätt' es denn gefunden;
darmit vergieng der tag.

4. Gar ʒornig war der jäger,
daß ers nit finden ſolt,
Endlich wiſchts aus ſeim lager
das häslein, das er wolt.
Sein hündlein thäten anſchlagen,
des war der jäger fro;
geſchwind thät er nachjagen
ereilts in einem nu.

5. Aufwiſcht das häslein balde
und eilet ganʒ geſchwind,
Lief hin und her im walde,
der jäger nam ſein wind,
Das häslein wolt er hetʒen,
daß es würde verwundt,
aber es thät ſich ſetʒen,
und bat in um genad.

6. Ruf ab, gut jäger, balde
deine hündlein, bitt ich dich!
Laß dein hörnlein erſchallen
und loß nit jagen mich!
Jch gered dir das leben
und auch die trewe mein,
dir thu ich mich ergeben
und wil dein häslein ſein.

7. Ach rette mich ʒur ſtunde
mein leben, bitt ich dich!
Auf daß deine jagdhunde
nicht mögen würgen mich.
Jch will von deim gehege
kein füßlein ſetʒen ab,
gar nicht, in keinem wege,
weil ich das leben hab.

8. "Thu dich nur nit betrüben!"
ſprach bald der jäger gut; -
"Jch trag ʒu dir groß liebe
und ein redlichen mut.
Wilt du mir das gereden,
daß du mein eigen wilt ſein,
nicht ſcheiden von meim gehege,
ſo ſolt du ledig ſein.

9. Ach gott, thu mir erhalten
das häslein hübſch und gut!
Für unfall manigfalte
halt es in deiner hur!
Bis daß ichs kann bekommen
ʒu rechter ʒeit und maß,
es dient ʒu meinem frommen
auf meinen hochʒeittag.