1. Jch hab durchwandert Stedt vnd land, viel ebentheur ʒu ſchauen, vnd mich an manchen ort gewant, 
Da vil leut bergwerck bauen. 
Bis ich erſach ein ſchon land art, ertʒreich auff allen ſeiten, do etwan gar vil ſylbers wart 
Erbaut vor lan-gen ʒeiten, ʒeiten.

2. Viel ſtedte da durch komen ſein
jnn lang vnd kurtʒen jaren,
Gahr mancher bergman kompt darein
die bergart ʒu erfaren,
Die ich eins teyl hie Nennen wil,
wie wol jr mehr in landen
erreget haben ſylber vil,
wie doch noch ſtehn vorhanden.

3. Ʒu Freiberg in der Fürſtenſtadt
drey Marggrafen ʒu Meyſſen
ir jeder hoff gehalten hat,
das ſylber ſach man gleiſen,
Ein ſchön glantʒertʒ noch heut ʒutag
ſteht mechtig jnn vil ʒechen,
wie es vor langen ʒeiten pflag
auff manche ort ʒu brechen.

4. Viel Berggeſellen find man da,
geſchickt ʒu allen ſachen,
Gleichwie ʒu Schwatʒ vnd anderßwo
jerlich viel ſylbers machen,
Gantʒ freidig und behertʒte Knecht,
ſein lieb vnd werd ʒu haben,
ʒum ſchimpff vnd ernſt, die dienen
recht
dieſelben freien knaben.

5. Ʒum Geyerthum vnd Ebardsdorff
Jſt gros gut lang ʒeit funden,
Das weiſet mancher alter ſchorff,
iſt noch nicht gar verſchwunden;
Kein mühe noch arbeit wird geſpart,
viel newer pew ʒu treiben,
Ein jederman der ʒeit erwart,
verhofft ſol fündig bleiben.

6. Vom Schneeberg hat viel mancher
man
gros gut vnd gelt erworben,
Wie wol ich doch vernomen han,
jr vil ſind gantʒ verdorben,
Der mißbrauch offt gros vrſach iſt,
die Bergwerck ſich abſchneiden,
die doch Gott ʒu keiner friſt
hat hoffart wollen leiden.

7. Jch hab gar manche red gehört
von dieſem Berg erſchallen,
wie das noch nie an keinem ort
ſey gröſſer ausbeut gefallen,
aus einer ʒech daſelbſt geſchach,
Sanct Jorgen thet mans nennen,
wie mancher Man mit augen ſah,
wird es noch heut bekennen.

8. Sanct Annenberg ganʒ tröſtlich iſt
den Hertʒogen ʒu Sachſen,
Erbauet ward in kurtʒer friſt,
vil holtʒ war da gewachſen.
Die Stadt iſt fern vnd weit bekant,
das thun die Bergwergk machen,
vil Volck hat ſich dohin gewant,
ausrichten jr Bergſachen.

9. Viel groſſer arbeit iſt verbracht
jnn dreiſſig jar vnd tagen,
wie viel des Sylbers ſey gemacht,
weis ich nicht ausʒuſagen;
Das Ertʒ iſt noch nicht gantʒ erregt,
bricht ſchon an manchen enden,
der nutʒ und Gwin viel leut bewegt,
mehr vleis darauff verwenden.

10. Jm Buchholtʒ mancher Ʒeuer iſt,
thut ſich des Bergwercks halten,
das beſt der Kurfürſt dieſer friſt
durch ſein Bergvogt verwalten.
Der Scheibenberg viel Sylbers hat
ausbeut darauff gegeben,
das Hoffgeſynd jn hofnung ſteht,
gros Ertʒ noch ʒu erleben.

11. Weil ich die Bergwergk nennen ſol
jm Meiſner land gelegen:
Marienberg gefelt mir wol,
Gott wolt jr aller pflegen,
Ein weiter Platʒ wirt er geacht,
nemlicher ʒeit erbouet,
da man teglich viel Sylber macht,
des ſich manch Heuer freuet.

12. Der Wolckenſtein iſt wolgebaut,
mit einem Thor beſchloſſen,
da man vorʒeiten Sylber fand,
das baut man vnverdroſſen.
Ʒu Trepach ging ein Bergkwergk an,
vil Volcks kam hin gelauffen,
Ʒum Hohnſtein, iſt auff dem weiten
Plan,
hat man auch Ertʒ angetroffen.

13. Der Schnabelweid ich auch gedenck,
iſt gnug an dieſen Stellen,
Viſch, Vogel, Wilpret, gut getrenck,
darʒu viel gutter Geſellen;
Bergreien hört man ſingen viel,
thun manchen man erfreuen,
Lob, Ehr und Preis ich ſingen wil
den fromen, ʒarten Frawen.

14. Jn einem grund die Glashut leit
mit Bergwerck rings umgeben,
daſelbſt hab ich in kurtʒer ʒeit
viel ʒubus ausgegeben,
Der Heilig Geiſt gibt jtʒt ſein gnad,
viel Sylbers leſt er machen,
viel Ʒechen ſchlafen in dem Bad,
bis das ſie auch erwachen.

15. Von Ʒöckendorf kompt gros geſchrey
als wirt viel Ertʒ da brechen,
Die Bergleute finden ſich darbey
vnd nemen an viel Ʒechen,
Was nu das Glück verleien wil,
wirt mit der ʒeit erſchallen
Vnd welcher trifft das rechte Ʒiel
bleibt Meiſter vor jhn allen.

16. Gros hoffnung iſt in Wieſenthal
ein mechtig Ertʒ ʒu hawen;
wer noch ein ʒeit lang leben ſol,
hat luſt bergwerck ʒu bauen,
Der füg ſich hin ʒu rechter ʒeit,
viel lehn anʒunemen,
Wo jhm dan Gott ein glück verleit
des darff er ſich nicht ſchemen.

17. Wie wol der Tall leit aus dem land
auff Behmiſcher erden,
So wer es doch ein groſſe ſchand,
ſolt ſein vergeſſen werden,
Weil da ein tröſtlich Bergwerck iſt,
mus ich es auch gedencken,
vorhoff, mir werden kurtʒer Friſt
mein Kuckis ausbeut ſchencken.

18. Den Aldenberg ich nennen wil,
iſt noch nicht ʒu verachten,
Tröſtlicher Bergleut ſind man viel,
die nach dem Ʒinwerck trachten;
Des Ʒwitters gnug gewonnen wirt,
davon viel Leut gedeien
ein groſſen Paw man teglich furt,
Gott wöl jhn gluck verleihen!

19. Bei Pirnaw bricht man Eiſenſtein,
des kan ich nicht vorſchweigen;
jn dem Gyshübel, als ich mein,
da wachſen wenig feigen,
Den hammer ſchmieden iſt er gut,
Eyſen daraus ʒu machen,
damit man Gelt erwerben thut,
dint wol ʒu allen ſachen.

20. Der Bergwergk hoch gefreyet ſein,
jr eigen Bergrecht halten,
wie ſolchis wird Klar und fein
beſchrieben von den Alten,
Schlegel vnd Eiſen brauchen ſie
in jren ſchild vnd wappen,
kein freier volck erſach ich nie,
den die Edlen Bergknappen.

21. Dabei wil ich es bleiben lan
den Bergreihen beſchlieſſen,
Vorhoff, es nem ſich Niemand an
vnd las ſich nicht verdrieſſen.
Die Bergwergk ich hochpreiſen wil,
thun nutʒ vnd frommen bringen,
in ʒuvorſicht: es werden viel
das Lied mit freuden ſingen.
