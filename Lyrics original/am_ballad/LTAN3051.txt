1. Aber wil ich ſingen
und ſingen ein news gedicht
von Raumenſattels dingen
vnd was er hat geſtifft:
ein ſtal hat er beſtellet
und hat kein pfert darein.
Alſo geſchicht manchem güten geſellen,
der tag und nacht vol wil ſein.
2. Er ſaß bey güten geſellen
ʒü Weiſſenſtein in der ſtat,
er treyb ein frey geſchelle
wol an eynem abendt ſpat.
Vtʒ der kam geſchlichen,
er wolt jn greyffen an;
wer Raumenſattel gewichen,
er wer wol kummen daruon.
3. Der Burgermeyſter kam gegangen
wol ʒü derſelbigen friſt:
Raumenſattel, hübſt du dich von dannen,
es deucht mich an der ʒeyt;
hübſt du dich bald von dannen,
der gwalt wirdt dir ʒü ſchwer.
Do ſprach ſich Raumenſattel herwider:
laſt ſie mir kummen her!
4. Raumenſattel ward gefangen,
Claus von Weyſſenſteyn klagt jn an:
Er wer ein ſigelfelſcher,
dem land ein ſchedlich man.
Darumb ſol man jn verprennen,
ſolt es koſten hundert pfundt,
es ſey mit Silber oder mit rotem Goldt
vnd mit ſchwerem güt darʒů.
5. 'Die von Weiſſenſtein thü jch loben,
es ſein frumm redlich leut;
ſie mögens nit auff mich bringen
mit ſiben erbern mannen,
die güt ʒü der warheyt ſind,
daʒ ich ſolchs hab gethan.
wenn ſies bey der warheyt dörffen jehen,
ſo wil ichs haben gethan.'
6. Das recht ward auffgeſchlagen
wol dreyvndviertʒig tag,
die ſechs die kamen geritten,
die ab Raumenſattel klagten,
der ſibend kam auff eym wagen,
der bracht die brieff wol all:
er wer ein ſigelfelſcher,
darʒu im land ein ſchedlich man.
7. Raumenſattel kert ſich herumbe,
jm lachet ſein roter mund,
er hieß jn ſo freuenlichen ligen
wol ʒü derſelbigen ſtund:
'wer ich bey dir alleyne
auff eyner heyden breit,
wir wolten ʒůſammen ſchlagen,
wie man die Hammen ʒerleyt.'
8. Man hieß Raumenſattel ſchweygen
wol ʒü dem dritten mal.
Die Brieff die wurden geleſen,
es gefiel Raumenſattel nit wol.
do er ſie hört holtʒ außfüren,
do hüb ſich ein groſſe not;
es mag ſich nimmer kein vnglück ʒergan:
Raumenſattel der müſt in den todt.
9. Do thett man jn außfüren
ober eyn heid die iſt breit,
do ſtund ein bildſtöckelein,
das war Raumenſattel bereyt.
Darfür thet er knyen,
wann er trüg groß hertʒenleyd,
wann er trüg auch groß rewen
wol nach der ewigkeyt.
10. Ein blüm thet er abprechen,
die auff der heiden ſton,
es ſind die weiſſen lilgen,
die ʒü weynachten auffgon:
'Jſt es ſach, das jchs hab gethan,
ſo ſol die blüm verprennen ſchon;
hab jchs aber nit gethan,
ſo ſol die blüm bleyben ſtan.'
11. Das fewr ward angeʒündet,
es gefiel Raumenſattel nicht wol;
Raumenſattel kert ſich vmbher,
verblichen was jm ſein roter mund:
'O jr ſiben, jr thüt mich tödten,
jr lieget mich felſchlichen an,
So befilhe ich das orteyl Gott
wol an dem Jüngſten tag.'
12. Den arm thet er außſtrecken
mit ſeyner blümen ſchon;
Die ſiben waren erſchrocken,
ſie waren alles leydes vol.
der ein der ward erſtochen,
der ander fiel ʒü todt,
ʒween die wurden gehencket
vnd ʒwen wurden geredert ſchon.
13. Der ſibend ward geuierteylt,
ſie ſturben keins rechten todt:
das haben ſie verſchuldet
an Raumenſattels todt.
Raumenſattel der iſt geſtorben,
das arm onſchuldig blüt,
ſo wöll vns Gott behüten
vor der helliſchen glüt!