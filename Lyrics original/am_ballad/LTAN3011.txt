1. 'Jch bin durch frawen willen geritten in fremden land,
mich hat ein edler ritter ʒu poten her geſant.
Der enpewt ewch, ſchöne fraue, ſein vil werden Grüß,
Nün enpietet jm, was ir wellet! von ew ſo hat er freden genüg.'
2. 'Was ſöl jch jm enpieten?' redt als das magedein:
'ſech ich den helt mit augen, Des erfrewet ſich das hertʒe mein:
vnd ſichſtu dört die linden wol vor der purge ſtan?
Do haiß den deinen heren des aubendtʒ ſpätt daronder gan!
Repeticio: Da wil ich mit ym kößen und ſagen meinen müt,
ich pin von groſſen ſorgen ſicher wol behütt.'
3. Da der edel ritter Da vnder die linden kam,
waß fand er vnder der linden? ein maget die waß wol getan.
Ab ʒoch er den mantel ſein, er warfft jn in Das graß.
Da lagen die ʒway die langen nacht piß an den liechten tag.
Repeticio: Er halßt, er küßt, er drückt ſy lieblich an ſein leib:
Du biſt, auf mein trewe, das allerliebſte weib!
4. 'Nün iſt Dir dein wille an mir ergangen,' rett alß das magedein:
'So tüſt du woll den geleichen, ſam du von mir welſt ſein,
und kerſt mir woll den rückgen und reitſt dahin von mir.
So tü ich alß ein kleines kind und wain auch, edler her, nach dir.'
5. 'So verpütt ich ewren augen, ir wunderſchones weib,
Das ſy nach mir nit waine, ich kün herwider in einer kürtʒen ʒeit.
und ſichſt du dört den voln an der heffte haben?
Der ſol dich, mein allerliebſtes lieb, auß groſſen nöten tragen.'
6. Da hüb ſich in der purge wol wundergroſſer ſchall,
der wachter an der ʒinen Der ſang: die burg iſt auffgeton!
hat ymant hie verloren, der ſol ſein nemen war.
Da ſprach der edel von kerenſtain: 'ich hab mein ſchöne dochter verloren,
Ropeticio: daromb ſo haſt tü, wachter, genomen das rotte gold,
Daromb ſo müſt du leiden von mir den pittern tod.'
7. 'Nün wais es Criſt uon himel wol, das ich vnſchüldig pin;
und iſt mein ſchone junckfraw mit ainem anderen dohin,
das waß ir bayder wille, ſy waren aneinander lieb.'
Der wachter an der ʒinnen Der ſang ſo wol ein tagelied.