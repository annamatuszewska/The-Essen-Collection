1. Was wollen wir aber ſingen, 
was wollen wir heben an? 
Ein Liedt von der Frawen ʒur Weyſſenburgt, 
wie ſie yhren Herren verrieth.
2. Sie lies ein Briefflein ſchreyben
gar fern ins Turinger Landt
ʒw yhrem Ludwig Bulen,
das er keme ʒur Handt.
3. Er ſprach ʒw ſeinem Knechte:
'Satel du mir mein pfert,
wir wollen ken der Weyſſenburgk
es iſt wol reitens ʒeyt.'
4. 'Got grus, Fraw Adelheit ſchone,
wunſch euch einenn guten tag;
Wo iſt eur Edtler Herre,
mit dem ich kempffen mag?'
5. Die Fraw leuckent yhren Herren
Jm ſchein falſches gemutes:
'er reith nechten ſpate
mit Hunden off die Jagt.'
6. Do Ludwig vnder die Linde kam,
woll vnder die Linde ſo grun,
Do kam der Her von der Weyſſenburgt
Mit ſeinen Winden ſo kuhenn.
7. 'Willkomen, her von der Weyſſenburgt
Goth geb euch gutten muth;
yhr ſolt nicht lenger lebenn
Den heut diſen halben tagt.'
8. 'Soll ich nit lenger leben
dan dieſen halben tag,
So clag ichs Chriſt von Hymel,
der alle dingk wenden mag.'
9. Sie kamen hart ʒuſammen
mit wortten, Ʒornn ſo gros,
das einer ʒw dem andern
ſein Armbroſt abeſchos.
10. Er ſprach ʒw ſeinem Knechte:
'nu ſpan dein Armbroſt ein
vnd ſcheus den Hern ʒur Weyſſenburg
ʒur Linckſen) ſeithe ein!'
11. 'Worumb ſoll ich Jhn ſchiſſen
und morden off dem plan,
Hat er doch mir ſein Lebenlang
noch nie kein leith gethann.'
12. Do nam Ludwig ſein Jegerſpies
ſelber in ſeine handt,
durchranth den Pfaltʒgraff Friderich
vnder der Linden ʒu todt.
13. Er ſprach ʒw ſeinem Knechte:
'Reit mit ʒur Weyſſenburgk;
do ſeint wir wol gehalten
Noch vnſerm Hertʒ und muth.'
14. Do er nu legen der Weyſſenburg
woll vnder das hohe Haus, ſkam
Do ſach die falſche Frawe
Mit Freuden ʒum Fenſter aus.
15. 'Goth grus euch, Edtle Frawe,
und beſcher euch gluck und heill;
eur wille der iſt ergangenn,
todt habt yhr eurn gemahell.'
16. 'Jſt mein wille ergangen,
mein Edtler Herre todt,
ſo wil ichs nicht eher gleuben,
ich ſehe dan ſein Bluth ſo roth.'
17. Er ʒog aus ſeiner ſcheiden
ein Schwerth von Bluth ſo roth:
'Sihe do, du edle Frawe,
ein ʒeichen deins Hern todt.'
18. Sie rangk yhr weyſſe hende,
raufft aus yhr geellweis haer:
'Hilff, reicher Chriſt von himel,
was hab ich nu gethann?'
19. Sie ʒog von yhrem finger
ein Ringlein von Golde ſo roth:
'Sehe do, du Ludwig Bule,
meiner dorbey gedenck!'
20. 'Was ſoll mir doch das Fingerlein,
das vnrecht gewonnen Goldt?
wan ich daran gedencke,
mein Hertʒ wird nummer fro.'
21. Des erſchrack die Fraw von der
Weyſſenburgt,
faſſet einen traurigen muth:
'verlas mich, Holder Furſte, nicht;
mein Edtler Herre iſt todt.'
