1. Ein meydlin an dem laden lag, vnd es schrey überlaut. 
'Het ich ein jungen knaben, der mir die lauten schlüg, 
vnd ein kleynes geiglin mit jm trüg.'
2. Das erhort ein junger knab,
ein hübscher feiner gsell,
er ließ jm ein geiglin machen,
von silber vnd rotem gold,
'O we, liebes meydlin, ich bin dir hold.'
3. Vnd da das geiglin gemachet was,
er trat für der liebe thür:
'feins meydlin, bist du drinne,
so tritt du her ʒu mir.
Owe, liebes meydlin, wie gfall ich dir?'