1. Ein altes Sprichwort wirdt gemeldt wie einer seine Eltern helt, 
so wird er wider gehalten mit der zeit von den Kin dern sein. 
Das hört man von den Alten.
2. Einsmals ein Sohn gewesen ist.
Wie man in den Historien list,
Der wider alle gebühre
Sein Vatter beyn Ham geschleppet hat
Biß an die Stubenthüre.
3. Als derselb Sohn kam in Ehstand,
Bescheret jhm Gott auch ʒu hand
Ein Sohn. nach etlich Jahren
Schlept er jhn naus über die Schwell
Jn Koch bey seinen grauen Haaren.
4. Da schrey er laut: 'verschone, Sohn,
Du hast mir geben meinen Lohn,
Hör auff, bis an die Schwelle
Hab ich mein Vatter auch geschlept.
Jch bin gemessen mit gleicher Ele.'
5. Desgleichen wirdt auch gelesen,
Das ein alter Mann ist gewesen,
Welcher bey seinem Leben
Sein Gut seinem einigen Sohn
Gar hatte übergeben.
6. Der Vatter alt wurde ʒum Kind,
Wie man seins gleichen noch viel find;
Jhm ʒittert Mund vnd Hände,
Das er sich nicht wol behelffen kund,
War krumm vnd lahm in Lenden.
7. Sein Gesicht leget jhm sehr ab,
Er schlich herumb an einem Stab,
Weil er nichts kund erwerben;
War dem Sohn ʒeit vnd weile lang.
Das sein Vatter nicht thet sterben.
8. Die Schnur sprach ʒu jhrem Mann ohn scheu:
'Eur Vatter frist gleich wie vnsere Sàu,
Für allem mir ecelt vnd grauet,
Damit vnd drauß er isset vnd trinckt.
Jhme was sonderlichs bauet!'
9 'Weil mein Vatter frist wie ein Schwein,
Will ich jhm machen ein Trögelein.'
Als er darüber bauet,
Da stund sein kleines Sönlein
Vnd jm fleissig ʒuschauet,
10. Als ob ers wolte lehren fein.
Das Kind sprach: lieber Vatter mein,
Was thut jhr messen?
Er sprach: ich mach ein Trögelein,
Draus soll dein großvatter essen.
11. Das Söhnlein sprach: 'lieber Vatter mein,
Wenn ich nun auch werde fein
Vnd jhr so alt vnd graue,
Wie jetʒund mein Groſvatter ist,
So will ich auch lernen bauen
12. 'Vnd euch machen ein Trögelein
Wie jhr meinem Großvätterlein.
Darauſ jr auch solt essen.'
Der Vatter ließ als stehn vnd ligen,
Thet der Arbeit vergessen.
13. Jhr Kinder Reich, Arm, groß vnd klein,
Last dis Lied euer Spiegel sein!
Haltet Vatter vnd Mutter in Ehren,
So wird euch Gott auch mit der ʒeit
Fromme Kinder bescheren.
14. Thut eure Eltern in Ehren halten,
So werd jhr auch in Ehren alten,
Vnd wird euch hie auff Erden
Wolgehen vnnd groß Glück vnd Heyl
Von Gott bescheret' werden.