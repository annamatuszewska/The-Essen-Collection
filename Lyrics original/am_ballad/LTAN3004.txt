1. Nun wil ichs aber heben an
von dem Danheüſer ʒu ſingen,
vnd was er wunders hat gethan
mit ſeiner fraw Venuſſin nen.
2. Danheüſer was ein Ritter gut,
Wann er wolt wunder ſchawen.
Er wolt in fraw Venus berg
Ʒu andern ſchönen frawen.
3. 'Herr Danheüſer, ir ſeyt mir lieb.
Daran ſolt ir mir gedencken!
Jr habt mir einen andt geſchworen:
Jr wölt von mir nit wencken.'
4. 'Fraw Venus, das enhab ich nit,
Jch wil das widerſprechen,
Wann redt das yemant mer dan ir,
Got helff mirs an jm rechen!'
5. 'Herr Danheüſer, wie redt ir nun?
Jr ſolt bey mir beleyben;
Jch wil euch mein geſpilen geben
Ʒu einem ſtetten weybe.'
6. 'Vnd nem ich nun ein ander weyb,
Jch hab in meynem ſinnen,
So müſt ich in der helle glut
Auch ewigklich verbrinnen.'
7. 'Jr ſagt mir vil von der helle Flut
Vnd habt es nie entpfunden;
Gedenckt an meinen rotten mundt,
Der lachet ʒu allen ſtunden.'
8. 'Was hilffet mich ewer roter mundt?
Er iſt mir gar vnmere;
Nun gebt mir vrlaub, frewlein ʒart,
Durch aller frawen ere!'
9. 'Herr Danheüſer, wölt ir vrlaub han,
Jn wil euch keinen geben;
Nun beleybent, edler Danheüſer,
Vnd friſtet ewer leben!'
10. 'Mein leben das iſt worden kranck,
Jch mag nit lenger bleyben;
Nun gebt mir vrlaub, frewlein ʒart,
Von ewrem ſtoltʒen leybe!'
11. 'Herr Danheüſer, nit redet alſo,
Jr thut euch nit wol beſinnen;
So geen wir in ein kemerlein
Vnd ſpilen der edlen minnen?'
12. 'Gebrauch ich nun ein frembdes weyb,
Jch hab in meinem ſinne:
Fraw Venus, edle frawe ʒart,
Jr ſeyt ein Teüffellinne!'
13. 'Herr Danheüſer, was redt ir nün,
Das ir mich günnet ſchelten?
Nun ſolt ir lenger hierinne ſein,
Jr müſtent ſein dick entgelten.'
14. 'Fraw Venus, und das wil ich nit,
Jch mag nit lenger bleyben.
Maria mutter, reyne mandt,
Nun hilff mir von den weyben!'
15. 'Herr Danheüſer, ir ſolt vrlaub han,
Mein lob das ſolt ir preyſen,
Wo ir do in dem landt vmbfart.
Nembt vrlaub von dem Greyſen!'
16. Do ſchiedt er wider auß dem berg
Jn iamer und in rewen:
'Jch wil gen Rom wol in die ſtat
Auff eines Babſtes trawen.
17. 'Nun far ich frölich auff die ban,
Got müß ſein ymmer walten,
Ʒu einem Babſt, der heyſt Vrban,
Ob er mich möcht behalten.
18. 'Ach Babſt, lieber herre mein,
Jch klag euch meine ſunde,
Die ich mein tag begangen hab,
Als ich euchs wil verkünde.
19. 'Jch bin geweſen auch ein jar
Bey Venus einer frawen,
So wölt ich beycht und bußentpfahen,
Ob ich möcht got anſchawen.'
20. Der Babſt het ein ſteblein in der handt,
Das was ſich alſo dürre:
'Als wenig es begrünen mag,
Kumpſt du ʒu gottes hulde.'
21. 'Nun ſolt ich leben nur ein jar,
Ein jar auff diſer erden,
So wölt ich beycht und buß entpfahen
Vnd gottes troſt erwerben.'
22. Da ʒog er wider auß der ſtat
Jn iamer vnd in leyden:
'Maria mutter, reyne mandt,
Muß ich nun von dir ſcheyden?'
23. Er ʒog do wider in den berg
Vnd ewigklich on ende:
'Jch wil ʒu Venus, meiner frawen ʒart,
Wo mich got wil hinfende.'
24. 'Seyt got wilkumen, Danheüſer,
Jch hab ewer lang entporen;
Seyt wilkumen, mein lieber herr,
Ʒu einem bulen außerkoren!'
25. Das weret biß an den dritten tag,
Der ſtab hub an ʒu grünen,
Der Babſt ſchicket auß in alle landt:
Wo der Danheüſer wer hinkumen?
26. Do was er wider in den berg
Vnd het ſein lieb erkoren,
Des muſt der vierte Babſt Vrban
Auch ewigklich ſein verloren.
