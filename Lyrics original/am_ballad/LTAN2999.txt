1.Jch verkund euch newe mere, und wolt ir die verſtan 
Ʒu Rom do ſaß ein herre, ein Graff gar wol gethan. 
Der waß reycher habe, was mylt vnnd tugenthafft 
er wolt ʒiehen ʒum heiligen grabe nach Eren und ritterſchafft. 
Habt ir doch gut und Ere vnd alles, was ir ſolt.
2. Sein Fraw erſchrack der mere,
Sie plickt den graffen an:
'Genadt mir, edler herre,
dartʒu mein Eelich man!
Mich nimbt wunder ſere,
was euch die ritterſchafft ſol,
Habt ir doch gut und Ere
vnd alles, was ir ſolt.'
3. Er ſprach ʒu ſeyner Frawen:
Nun ſpar dich got geſunndt,
Als wol ich dir vertrawe
Alhye ʒu diſer ſtunndt!
Alſo ſchyed er von dannen,
Der Edel graff ſo ʒart,
groß kummer ſtund im ʒuhanden,
Eins Kunigs gefangner er wardt.
4. Er mocht im nit entpfliehen,
das was ſeyn gröſte klag,
Jm pflüg do muſt er ʒyehen
Vil lenger dan iar und tag.
Er leyd vil hunger, ſchwere,
Ward im ein groſſe pütʒ.
Der Kunig reyt fur yn here,
Der Graff viel im ʒu füß.
5. Der Kunig ſprach mit ʒuchten
wol ʒu dem Graffen ſchon:
'So hilfft dich doch kein bitten,
ſchwer ich bey meiner kron.
Vnd vielſtu alle morgen
Teglich auff deine knye,
Du möchteſt nit ledig werden,
Dan dein fraw wer ſelber hye.'
6. Der Graff erſchrack der mere,
Groß leyd er im gedacht:
precht ich mein frauen here,
So wurd ſie mir geſchmecht.
Sol ich dan hie beleiben,
ſo gilt es meinen leyb,
Darauff ſo wil ich ſchreiben,
Wil ſchicken nach meinem weyb.
7. Einer was an dem hoffe,
Der het die gefanngen in hut,
Mit dem obertrügs der Graffe,
Er verhieß im hab vnd gut.
Ein brieff ſchrayb er behende
Der ſeinen Frawen klar:
Sein kummer möcht nyemant wen-
Dan ſie kem ſelber dar. (den,
8. Der bot ʒoch ane drawen
Wol ober das wylde meer,
Ʒu Rom fand er die Frawen,
Den brieff den gab er yr.
Den thet ſie ſelber leſen
Gar heimlich vnnd gar pald,
Sy verſtund ires herren weſen,
Jr hertʒ ward ir gar kaldt.
9. Ein brieff ſchreib ſie widerumbe
So gar behendigklych:
Vnd wie ſie nit mocht kummen,
Es wer ir vnmuglych,
Das ein fraw möcht faren
Wol ober das wilde meer,
Kein gut wolt ſie nit ſparen
An irem Graffen heer.
10. Der bot der thet ſich eylen
Wol wider heim ʒu land,
die fraw die ſtund in leide,
Gar wol ſie des enpfannd.
So gar inn ſtyller ſache
thet ſie das alles geren,
Sy lies ir ein kutten machen
und ein platten ſcheren.
11. Die Fraw kunt leſen vnd ſchreiben
vnd andre kurtʒweyl vil,
Darʒu do kunnt ſie harpffen vnd
Vnd andre ſeyttenſpyl. (geygen
Das hieng ſie an ir ſeyten,
Harpffen vnd lawten gut,
Dem poten thet ſie nachreyten
ober meer, do man do faren thut.
12. Sie ʒoch drey tag oder viere
Die Fraw gar wunneſam,
Auff dem meer hub ſie an ʒu ho-
yederman do wunder nam. (fieren,
Der pot ſaß ʒu ir here
So gar in guter pflicht,
Den der Graff het geſanndt dohere,
Sy kant in wol vnd er ſie nicht.
13. Der pot der ſprach mit ſinnen
Wol ʒu dem munche feyn:
'Herr, wolt ir gut gewinnen,
ſo ʒyehet mit mir heyn
Ʒw eynem Kunig reyche!
Do habt ir reychen ſoldt,
Er helt euch erberleychen,
Als lang ir bleyben wolt.'
14. Der pot lyeß nit darfone,
Wye faſt er den munich bat!
Sie ʒohen mit einander
wol an des meres ſtat.
Sie ʒohen alle beyde
vil perg vnnd tieffe tall,
Die Fraw in muniches kleyder
wol fur des Kunigs ſall.
15. Der Kunig kam eingegangen
Mit ritter und knechten vil,
Die Fraw wart ſchon empfangen
mit irem ſeyttenſpyl.
Do ſchlug ſie auff der lawten
gar freydenreyche wort,
Die heyden ſprachen al oberlawte:
ſie hetens peſſer nye gehort.
16. Den Monich ſatʒt man oben an den
Sie heten in lieb und wert, ſtiſche,
Man gab im wilpret und viſche
vnd was ſein hertʒ begert.
Do ſie das aneſahe,
Dacht ſie in irem mut,
Do ir ſo gutlich gſchahe:
Mein ſach wirt werden gut.
17. Do ſchlug ſie auff der harpffen
Vnd macht ein fryſch geſanng
Gar hoflich und gar ſcharpffe,
das in dem palaſt erklang.
Die heyden wurden ſpringen,
do mit do ward es nacht,
Wol vnder denſelben dingen ſpracht.
Wart dem Graffen die potſchafft
18. Dem Grafen kamen die mere
Von ſeinem ſchonen weib:
Wie ſie nit kem dohere,
Es wer ir onmugleich,
Sie wurd geſchent von den heyden
Vnnd kem in groſſe not.
Der Graff der gedacht im leyde:
Erſt muß ich leyden den todt.
19. Die Fraw was an dem hoffe
Byß an den andern tag,
Sie ſah vmb nach dem Graffen,
Es war ir groſte klag.
Do gieng ſie an die ʒynnen
Gar heimlich und vnuermeldt,
Sie ward ires Graffen innen
dort ʒyehen in dem veldt.
W. Wol ʒu derſelben ſtunde
Hüb ſie vil heyß ʒu weynen ann,
Das ſie nit helffen kunde,
Als ſie gern het gethan.
Sy was gar onuerdroſſen,
Sagt vnns das buch gar ſchonn,
Sie was vyer wochen auff dem
Ee ſie do vrlaub nam. ſſchloſſe,
21. Dem monich dem wolt man lonen 
vnd wolt im lonen wol,
Man trug im her ein guldene krone,
vil gelts ein ſchuſſel vol:
'Set hyn, mein lieber herre,
Laſt euchs verſchmahen nit!'
Der monich der wert ſich ſere:
'Es iſt nit meins ordens ſyt.'
22. Der monich der ſprach mit ſiten:
'Jch beger kein ſölchen ſoldt,
vmb ein gab wil ich euch piten:
Es iſt nit vmb rotes golt,
Weder vmb Edelgeſteine
Noch ſunſt vmb kein anndern rat
Dann vmb den menſchen alleyne,
Der in dem veld vmbʒyehen gat.'
23. Der Kunig ſprach mit Fuge:
'Herr, habt euch den gewalt!'
Man pracht den Graffen von dem
Wol fur den Kunig paldt. ſpfluge
Do ſprach der Kunig mit trewen
Vnd gab dem Graffen rat:
'Danck du dem Abenthewrer,
Der dich erloſet hat!'
24. Die Fraw ſtund an das mere
wol an dem andern tag,
Der Graff ließ nit darfone,
wolt ʒyehen ʒum heiligen grab;
wye wol er het nit mere
weder hab noch gut,
noch halff im got der herre
Vber meer, do man faren thut.
25. Der Graff kam heim gegangen
Alſo armenkleych,
Er wart gar ſchon empfangen
Von ſeiner frawen ſeuberleych:
'Eyn brieff hab ich dir geſchriben,
Mein kummer vnd groſſe not,
Do piſtu doheim beliben,
du achteſt nit, wer ich todt.'
26. Die Fraw dy ſprach mit ʒuchten:
her! das iſt alles war,
Ein brieff habt ir mir geſchriben,
den ewrn kummer gar.
Das laſſet euch nit rewen,
draut lieber herre mein!
Jch dorfft dem poten nit vertrawen,
Jch forcht der eren mein.
7. Der Graff der was dohenmen
Byß an den anndern tag, ſcken,
Sein freundt dye wolten im ſchenn-
Furten ober die Frawen ein klag:
Wye ſie vmbʒogen were
Beyde frü und auch ſpat,
Eins hin das ander here: (hat.'
'Nyemandt weyß, was ſie ʒu ſchaffen
28. Die Fraw ſpranng auff gar ſchnelle
Wol von dem tiſche drat,
Sie gieng in ir kammer gar palde,
ſie nam der kutten war.
Sy hieng an ire ſeyten
Lauten vnd harpffen gut,
recht ſam ſy wer geſtanden
Wol vor dem Kunig hochgemut.
29. Sye tradt hynein mit ſchalle
Wol durch die thur geſchwind,
Sye thet ſie gruſſen alle,
Die hye geſeſſen ſind.
Der Graff erfrewet ſich gar palde,
Do er ſie aneſach:
'Das iſt der Abenthewrer,
Der mich erloſet hat.'
30. Do wardt die Fraw pald yehen:
'her! das iſt alles war,
Jr habt mich wol geſehenn
vor dem Kunig gar offennwar.
Der Kunig der thet ſprechen
Wol ʒw derſelben fart:
Du gefanger vnd du gepundtner,
gee auß auß vngemach!'
31. Die freundt die erſchracken gar ſere,
Was in ein ſchwere puß,
Sye ſtunden auff von dem tiſche
Vnnd vielen der frawen ʒu füß.
Sye theten ſie vaſt piten,
Das ſie in das vergeb.
Alſo wirt mancher Frawen abgeſchnyten
Jr trew vnd auch ir Eer. 